# השולחן

> כה כג: וְעָשִׂיתָ שֻׁלְחָן עֲצֵי שִׁטִּים:  אַמָּתַיִם אָרְכּוֹ וְאַמָּה רָחְבּוֹ וְאַמָּה וָחֵצִי קֹמָתוֹ.
> כה כד: וְצִפִּיתָ אֹתוֹ זָהָב טָהוֹר; וְעָשִׂיתָ לּוֹ זֵר זָהָב סָבִיב.
> כה כה: וְעָשִׂיתָ לּוֹ מִסְגֶּרֶת טֹפַח סָבִיב; וְעָשִׂיתָ זֵר זָהָב לְמִסְגַּרְתּוֹ סָבִיב.
> כה כו: וְעָשִׂיתָ לּוֹ אַרְבַּע טַבְּעֹת זָהָב; וְנָתַתָּ אֶת הַטַּבָּעֹת עַל אַרְבַּע הַפֵּאֹת אֲשֶׁר לְאַרְבַּע רַגְלָיו.
> כה כז: לְעֻמַּת הַמִּסְגֶּרֶת תִּהְיֶיןָ הַטַּבָּעֹת לְבָתִּים לְבַדִּים לָשֵׂאת אֶת הַשֻּׁלְחָן.
> כה כח: וְעָשִׂיתָ אֶת הַבַּדִּים עֲצֵי שִׁטִּים וְצִפִּיתָ אֹתָם זָהָב; וְנִשָּׂא בָם אֶת הַשֻּׁלְחָן.
> כה כט: וְעָשִׂיתָ קְּעָרֹתָיו וְכַפֹּתָיו וּקְשׂוֹתָיו וּמְנַקִּיֹּתָיו אֲשֶׁר יֻסַּךְ בָּהֵן; זָהָב טָהוֹר תַּעֲשֶׂה אֹתָם.
> כה ל: וְנָתַתָּ עַל הַשֻּׁלְחָן לֶחֶם פָּנִים לְפָנַי תָּמִיד. 
 

