## אדם ואשה - על אצולה ומעמדות אחרות

> בראשית ב יח: וַיֹּאמֶר יְהוָה אֱלֹהִים לֹא טוֹב הֱיוֹת הָאָדָם לְבַדּוֹ; אֶעֱשֶׂה לּוֹ עֵזֶר כְּנֶגְדּוֹ.  

בשלב הזה, החיים בגן עדן מציגים מגוון גדול של צורות מחשבה ותובנות על העולם (צמחייה).
אבל האנושות עדיין "הומוגנית": אין עדיין תרבויות/קבוצות שמתמודדות זאת עם זאת ברמה התרבותית.
אם מישהו ינסה לנתח תרבות של היום, יתברר שחלק ניכר מה"בשר" של התרבות הוא ההתמודדות עם תרבויות אחרות: כל תרבות משקיעה נפח גדול מתוכה בפיתוח יחודיות מול תרבויות אחרות ובמעיין "מאבק כוחות תודעתי" מול תרבויות אחרות.
תרבות שאין מסביבה תרבויות אחרות תהיה תרבות רדודה ונטולת הגדרה עצמית. אנחנו יכולים לראות בעולם, שאנשים נמשכים למחשבות על עצמם ועל התרבות שלהם כנגד ה"אחרים" - אנשים נמשכים לחידוד המאפיינים התרבותיים שלהם - אנשים נמשכים לחידוד "מיהו אני" מול "מיהו הוא".
כשקבוצה גְדֵלָה מספיק, תמיד יגיע הרגע שיופיעו בתוכה תתי קבוצות - פשוט כי אנשים צריכים את ההנגדה הזאת - את יִחוּדָם מול האחרים. אנשים זקוקים לתחושת שייכות קבוצתית אל מול "אחרים".
"עֵזֶר כְּנֶגְדּוֹ" - זה עוזר לאדם שיש אחרים שהם מוּלוֹ/כנגדו.

> בראשית ב יט: וַיִּצֶר יְהוָה אֱלֹהִים מִן הָאֲדָמָה כָּל חַיַּת הַשָּׂדֶה וְאֵת כָּל עוֹף הַשָּׁמַיִם וַיָּבֵא אֶל הָאָדָם לִרְאוֹת מַה יִּקְרָא לוֹ; וְכֹל אֲשֶׁר יִקְרָא לוֹ הָאָדָם נֶפֶשׁ חַיָּה הוּא שְׁמוֹ.  
> בראשית ב כ: וַיִּקְרָא הָאָדָם שֵׁמוֹת לְכָל הַבְּהֵמָה וּלְעוֹף הַשָּׁמַיִם וּלְכֹל חַיַּת הַשָּׂדֶה; וּלְאָדָם לֹא מָצָא עֵזֶר כְּנֶגְדּוֹ.  

הנטיה ליחודיות מעודדת יצירה של תתי-תרבויות (חיות) מן האדמה (האנושות הרלבנטית). הקבוצות האלה מהוות זרמים בתוך ה"אדם" - כלומר הם לא תרבויות שונות ועצמאיות, אלא רכיבים בתרבות.
הקבוצות האלה נמצאות בתהליך מתמיד של התמודדות, הערכה ובחינה אחת של השניה - תהליך שמוביל להגדרה ברורה יותר של היחודיות של כל חיה: נתינת שם לחיה.
זהו שלב ביניים ממצב של תרבות הומוגנית בדרך להתפצלות אמיתית ולמעמדות חברתיים.

> בראשית ב כא: וַיַּפֵּל יְהוָה אֱלֹהִים תַּרְדֵּמָה עַל הָאָדָם וַיִּישָׁן; וַיִּקַּח אַחַת מִצַּלְעֹתָיו וַיִּסְגֹּר בָּשָׂר תַּחְתֶּנָּה.  
> בראשית ב כב: וַיִּבֶן יְהוָה אֱלֹהִים אֶת הַצֵּלָע אֲשֶׁר לָקַח מִן הָאָדָם לְאִשָּׁה; וַיְבִאֶהָ אֶל הָאָדָם.  

בשלב כלשהו מגיעה תקופה של "תרדמה" - תקופה של חוסר תשומת לב - תקופה בה הקבוצות בחברה מאבדות את הסולידריות אחת כלפי השניה.
אחת מהקבוצות מתחילה "לצלוע" - להיות במצב קשה ונזקק. הקבוצה הזאת מתמודדת עם בעיות יחודיות לה ולבד - הקבוצה "מבינה" את המציאות מזווית אחרת (וַיִּבֶן) וכך היא מתחילה "להיסגר": לבנות זהות עצמאית של ממש, במנותק מקבוצת האם.

> בראשית ב כג: וַיֹּאמֶר הָאָדָם זֹאת הַפַּעַם עֶצֶם מֵעֲצָמַי וּבָשָׂר מִבְּשָׂרִי; לְזֹאת יִקָּרֵא אִשָּׁה כִּי מֵאִישׁ לֻקֳחָה זֹּאת.  
> בראשית ב כד: עַל כֵּן יַעֲזָב אִישׁ אֶת אָבִיו וְאֶת אִמּוֹ; וְדָבַק בְּאִשְׁתּוֹ וְהָיוּ לְבָשָׂר אֶחָד.  

האדם - כלומר הקבוצה הלא צולעת - נמשך לתמוך באישה - כלומר בקבוצה הצולעת: הקבוצות מזהות אחת את השנייה כ"עצמי" (עֶצֶם מֵעֲצָמַי וּבָשָׂר מִבְּשָׂרִי).
היחסים מבוססים על כך שהקבוצה החזקה עוזרת לקבוצה החלשה, אך בו בזמן מתיחסת אליה בעליונות, מְדִירָה אותה מפעילויות מסוימות, ומנצלת אותה.
היחסים בין האדם לאשה הם יחסים של מוֹביל-מוּבל: בפעם הראשונה נוצרים מעמדות חברתיים.
אלו שתי תרבויות שהם בעצם תרבות אחת (וְדָבַק בְּאִשְׁתּוֹ וְהָיוּ לְבָשָׂר אֶחָד).

> בראשית ב כה: וַיִּהְיוּ שְׁנֵיהֶם עֲרוּמִּים הָאָדָם וְאִשְׁתּוֹ; וְלֹא יִתְבֹּשָׁשׁוּ.  

בגדים משמשים להסתרה בין אנשים: עירום מסמל תקשורת חפשית וחוסר הסתרה או עכבות.
בשלב הזה המעמדות הם "תמימים", עדיין בלי מאבקים מעמדיים. התרבות "אדם" בעמדה מובילה, והתרבות "אשה" בעמדה נזקקת ומובלת - אבל באופן פשוט וגלוי.

> בראשית ג א: וְהַנָּחָשׁ הָיָה עָרוּם מִכֹּל חַיַּת הַשָּׂדֶה אֲשֶׁר עָשָׂה יְהוָה אֱלֹהִים; וַיֹּאמֶר אֶל הָאִשָּׁה אַף כִּי אָמַר אֱלֹהִים לֹא תֹאכְלוּ מִכֹּל עֵץ הַגָּן.  

"הנחש שבאישה" - כלומר הזרם היותר ערום וחסר עכבות בתרבות "אשה", מרגיש מקופח. הוא מרגיש שהמציאות מגבילה אותו ומונעת ממנו מלהתנהג כרצונו: שהכפיפות שלו לתרבות "אדם" לא מאפשרת לו לאכול מעצי גן העדן, כלומר לפעול בעולם כרצונו וכהבנתו.
נוצרת הרגשה של כעס (אַף - כמו חרון אף) ומרי נגד הקיפוח, הרגשה ש"הכל לא טוב", ונטיה להקצנה ולסימון הקיפוח כ"רע". כלומר מתעוררת נטיה לכוון של "עֵץ הַדַּעַת טוֹב וָרָע" - של פיתוח מערכת מוסרית.

> בראשית ג ב: וַתֹּאמֶר הָאִשָּׁה אֶל הַנָּחָשׁ:  מִפְּרִי עֵץ הַגָּן נֹאכֵל.  
> בראשית ג ג: וּמִפְּרִי הָעֵץ אֲשֶׁר בְּתוֹךְ הַגָּן אָמַר אֱלֹהִים לֹא תֹאכְלוּ מִמֶּנּוּ וְלֹא תִגְּעוּ בּוֹ:  פֶּן תְּמֻתוּן.  

מצד שני, זרמים אחרים בתרבות "אשה" נוטים לכיוון "עֵץ הַחַיִּים" - כלומר ראית המציאות מכמה כיוונים והמנעות משפיטה גורפת. זרמים אלה מזהירים מההקצנה, מהמחנאות ומהקיבעון = מוות.

> בראשית ג ד: וַיֹּאמֶר הַנָּחָשׁ אֶל הָאִשָּׁה:  לֹא מוֹת תְּמֻתוּן.  
> בראשית ג ה: כִּי יֹדֵעַ אֱלֹהִים כִּי בְּיוֹם אֲכָלְכֶם מִמֶּנּוּ וְנִפְקְחוּ עֵינֵיכֶם; וִהְיִיתֶם כֵּאלֹהִים יֹדְעֵי טוֹב וָרָע.  

הנחש טוען שלא יווצר קיבעון מכיוון ש"יֹדֵעַ אֱלֹהִים": מכיוון שהמציאות (אלקים) עצמה אכן מורכבת מטוב ורע, ויש צורך להכיר במציאות ולפתח שיפוט של טוב ושל רע. יש צורך לפתח תובנות "פקוחות עיניים" על המציאות.

> בראשית ג ו: וַתֵּרֶא הָאִשָּׁה כִּי טוֹב הָעֵץ לְמַאֲכָל וְכִי תַאֲוָה הוּא לָעֵינַיִם וְנֶחְמָד הָעֵץ לְהַשְׂכִּיל וַתִּקַּח מִפִּרְיוֹ וַתֹּאכַל; וַתִּתֵּן גַּם לְאִישָׁהּ עִמָּהּ וַיֹּאכַל.  

מחנה הנחש מנצח: תרבות ה"אשה" מפתחת שיפוט כלפי העליונות של תרבות ה"אדם" ונוצרת דיאלקטיקה (מתח וטיעונים) - ודיאלקטיקה היא תמיד דו סיטרית...

> בראשית ג ז: וַתִּפָּקַחְנָה עֵינֵי שְׁנֵיהֶם וַיֵּדְעוּ כִּי עֵירֻמִּם הֵם; וַיִּתְפְּרוּ עֲלֵה תְאֵנָה וַיַּעֲשׂוּ לָהֶם חֲגֹרֹת.  

במצב כזה אי אפשר להמשיך את ההתנהלות ה"עירומה" - חסרת המחיצות - והמחנות מתנצחים ומפתחים תְאָנוֹת (עֲלֵה תְאֵנָה) הדדיוֹת ותוקפנות (חֲגֹרֹת -חגירת כלי זין).

```lexical
תאנה = תלונה, תוֹאַנָה: "ויהי העם כמתאננים רע באזני יהוה" (במדבר יא:א)
```

התרבות "אדם" מגדירה את עצמה כ"אצולה" ומפתחת תפיסה של עליונות, ותרבות ה"אשה" מפתחת איסטרטגיות הגנה וערך עצמי מול ה"אדם".

> בראשית ג ח: וַיִּשְׁמְעוּ אֶת קוֹל יְהוָה אֱלֹהִים מִתְהַלֵּךְ בַּגָּן לְרוּחַ הַיּוֹם; וַיִּתְחַבֵּא הָאָדָם וְאִשְׁתּוֹ מִפְּנֵי יְהוָה אֱלֹהִים בְּתוֹךְ עֵץ הַגָּן.  

המצב הופך ללא נעים וזה גורר תקופה של חשבון נפש והתבוננות (יּוֹם) על מַהָלַך העניינים ברמה הרגשית (יְהוָה) והמציאותית (אֱלֹהִים). חשבון הנפש הזה לא מצליח ליצר פיתרון, אלא הדחקה. המחנות מתבצרים עמוק יותר בתוך תפיסות העולם (עץ) שלהם.

> בראשית ג ט: וַיִּקְרָא יְהוָה אֱלֹהִים אֶל הָאָדָם; וַיֹּאמֶר לוֹ אַיֶּכָּה.  
> בראשית ג י: וַיֹּאמֶר אֶת קֹלְךָ שָׁמַעְתִּי בַּגָּן; וָאִירָא כִּי עֵירֹם אָנֹכִי וָאֵחָבֵא.  

ההתבצרות ההדדית הזאת פוגעת בכולם ומייצרת אי נעימות - שמחייבת את ה"אדם" לחשבון נפש (אַיֶּכָּה).
האדם מבין שהמאבק מבשר את תום תקופת ה"עֵירֹם", ואת הצורך לייצר מחיצות שעשויות מטענות והדחקות (וָאֵחָבֵא) - כלומר את הצורך בבגדים.

> בראשית ג יא: וַיֹּאמֶר מִי הִגִּיד לְךָ כִּי עֵירֹם אָתָּה; הֲמִן הָעֵץ אֲשֶׁר צִוִּיתִיךָ לְבִלְתִּי אֲכָל מִמֶּנּוּ אָכָלְתָּ.  
> בראשית ג יב: וַיֹּאמֶר הָאָדָם:  הָאִשָּׁה אֲשֶׁר נָתַתָּה עִמָּדִי הִוא נָתְנָה לִּי מִן הָעֵץ וָאֹכֵל.  

המצב הזה - האיבה והתירוצים וההתבצרות - כואב לאדם והוא שואל את עצמו איך כל זה קרה. והאדם מאשים את האישה - התרבות המובילה מאשימה את התרבות הנזקקת בהתססה וב"התנהגות לא אצילית" שמחייבת אותו להגן על עצמו.

> בראשית ג יג: וַיֹּאמֶר יְהוָה אֱלֹהִים לָאִשָּׁה מַה זֹּאת עָשִׂית; וַתֹּאמֶר הָאִשָּׁה הַנָּחָשׁ הִשִּׁיאַנִי וָאֹכֵל.  

גם האשה שואלת את עצמה מה קרה, והיא מאשימה בהתדרדרות את הנחש - את תתי-הקבוצות היותר חסרות-עכבות שבתוכה - שגררו אותה להכנס למאבק.

> בראשית ג יד: וַיֹּאמֶר יְהוָה אֱלֹהִים אֶל הַנָּחָשׁ כִּי עָשִׂיתָ זֹּאת אָרוּר אַתָּה מִכָּל הַבְּהֵמָה וּמִכֹּל חַיַּת הַשָּׂדֶה; עַל גְּחֹנְךָ תֵלֵךְ וְעָפָר תֹּאכַל כָּל יְמֵי חַיֶּיךָ.  
> בראשית ג טו: וְאֵיבָה אָשִׁית בֵּינְךָ וּבֵין הָאִשָּׁה וּבֵין זַרְעֲךָ וּבֵין זַרְעָהּ:  הוּא יְשׁוּפְךָ רֹאשׁ וְאַתָּה תְּשׁוּפֶנּוּ עָקֵב.  

מתגבשת רתיעה מהנחש: הבנה שהנחש מסוכן. קבוצות "נחשיות" בתרבות מעוררות איבה, חשש, ונידוי: הנחש נֵאֶרָר.
מכאן, שקבוצות "נחשיות" בתרבות - קבוצות חסרות-עכבות - מתבססות בעיקר על עָפָר (פרטים או קבוצות קטנות מאוד בחברה) ושהמהלך הקלאסי שלהם הוא גיחות והתפרצויות - נסיונות להשתלט על התרבות ולהגיע ל"רֹאשׁ", בעוד שה"מיין סטרים" של התרבות מנסה לעקב ולדחוק את הנחש לשוליים (עָקֵב).

> בראשית ג טז: אֶל הָאִשָּׁה אָמַר הַרְבָּה אַרְבֶּה עִצְּבוֹנֵךְ וְהֵרֹנֵךְ בְּעֶצֶב תֵּלְדִי בָנִים; וְאֶל אִישֵׁךְ תְּשׁוּקָתֵךְ וְהוּא יִמְשָׁל בָּךְ.  

תרבות ה"אשה" מפנימה שתרבות ה"אדם" מושלת בה - שהיא חיה בעולם דחוק ולא נעים (עֶצֶב).
אך לעולם יש בה את התשוקה להיות חשובה ומשפיעה יותר - להיות "הר" (וְהֵרֹנֵךְ) - והתשוקה הזאת אכן תגרום לה לפתח תרבויות חדשות (תֵּלְדִי בָנִים).
יש כאן אבחנה מעניינת - שתרבויות חדשות נוצרות מתוך תחושת דחק של קבוצות מוחלשות.

> בראשית ג יז: וּלְאָדָם אָמַר כִּי שָׁמַעְתָּ לְקוֹל אִשְׁתֶּךָ וַתֹּאכַל מִן הָעֵץ אֲשֶׁר צִוִּיתִיךָ לֵאמֹר לֹא תֹאכַל מִמֶּנּוּ אֲרוּרָה הָאֲדָמָה בַּעֲבוּרֶךָ בְּעִצָּבוֹן תֹּאכְלֶנָּה כֹּל יְמֵי חַיֶּיךָ.  
> בראשית ג יח: וְקוֹץ וְדַרְדַּר תַּצְמִיחַ לָךְ; וְאָכַלְתָּ אֶת עֵשֶׂב הַשָּׂדֶה.  

התרבות "אדם" נגררת לשליטה ודיכוי של האדמה - של כלל האנושות הרלבנטית סביבה. האנושות סובלת ונאררת עקב האדם (אֲרוּרָה הָאֲדָמָה בַּעֲבוּרֶךָ), והאדם נמצא במתח ובמצוקה תמידיים - על המשמר מפני התפרצויות נחשיות.
האדם צריך למשטר ולהדוף כל הזמן תפיסות עולם שלא נוחות לו (וְקוֹץ וְדַרְדַּר תַּצְמִיחַ לָךְ). למעשה, האדם מסתגל ו"ניזון" מזה (וְאָכַלְתָּ) - כלומר מוצא תחושה של מטרה ותכלית בתהליך הזה של המאבק.

> בראשית ג יט: בְּזֵעַת אַפֶּיךָ תֹּאכַל לֶחֶם עַד שׁוּבְךָ אֶל הָאֲדָמָה כִּי מִמֶּנָּה לֻקָּחְתָּ:  כִּי עָפָר אַתָּה וְאֶל עָפָר תָּשׁוּב.  

בְּזֵעַת אַפֶּיךָ - בכעס - תֹּאכַל לֶחֶם - תהיה במלחמה תמידית (כלומר - תייצר טענות ודיאלקטיקה), עד שבסופו של דבר, באופן בלתי נמנע, התרבות "אדם" מאבדת את הדינאמיות (החיים) וחוזרת "לאדמה": הפרטים שהרכיבו את האדם (עָפָר), מתפוררות וחוזרות ומשתלבות חזרה באוכלוסיה הכללית (אדמה).

> בראשית ג כ: וַיִּקְרָא הָאָדָם שֵׁם אִשְׁתּוֹ חַוָּה:  כִּי הִוא הָיְתָה אֵם כָּל חָי.  

המעמד השולט מזהה במעמד הנשלט מקור בלתי פוסק לאיומים ולשינויים (חיים).

> בראשית ג כא: וַיַּעַשׂ יְהוָה אֱלֹהִים לְאָדָם וּלְאִשְׁתּוֹ כָּתְנוֹת עוֹר וַיַּלְבִּשֵׁם.  

בדרך כלל, העניינים מתייצבים במשך הזמן והמעמד השולט והמעמד הנשלט מסתגלים אחד לשני. היחסים בין המעמדות מפסיקים להיות "עירומים" - חסרי עכבות - והופכים להיות יחסים מתוחמים ומבוססי מנהג: מערכות מוסר ובגדים שמפרידים בין המעמדות.
כפי שנראה בהמשך - היחסים בין האדם והאשה יכולים להיות יחסי הובלה עדינים, ללא ניצול נגלה.

> בראשית ג כב: וַיֹּאמֶר יְהוָה אֱלֹהִים הֵן הָאָדָם הָיָה כְּאַחַד מִמֶּנּוּ לָדַעַת טוֹב וָרָע; וְעַתָּה פֶּן יִשְׁלַח יָדוֹ וְלָקַח גַּם מֵעֵץ הַחַיִּים וְאָכַל וָחַי לְעֹלָם.  

האדם מבין שיש כמה מערכות מוסר - כל מערכת היא רק אחת מתוך כמה אפשרויות (כְּאַחַד מִמֶּנּוּ לָדַעַת טוֹב וָרָע).
הבנה זאת מפחידה אותו (פֶּן), שכן הוא מאויים מכל שינוי של המערכת המוסרית שמבטיחה את המשך עליונותו.
האדם מפחד ממודלים חדשים ושונים (עֵץ הַחַיִּים) שיכפו עליו שינוי מתמיד (וָחַי לְעֹלָם).

> בראשית ג כג: וַיְשַׁלְּחֵהוּ יְהוָה אֱלֹהִים מִגַּן עֵדֶן לַעֲבֹד אֶת הָאֲדָמָה אֲשֶׁר לֻקַּח מִשָּׁם.  
> בראשית ג כד: וַיְגָרֶשׁ אֶת הָאָדָם; וַיַּשְׁכֵּן מִקֶּדֶם לְגַן עֵדֶן אֶת הַכְּרֻבִים וְאֵת לַהַט הַחֶרֶב הַמִּתְהַפֶּכֶת לִשְׁמֹר אֶת דֶּרֶךְ עֵץ הַחַיִּים.  

המציאות של יחסי אדם/אשה מובילה לשינוי מהותי בתפיסות העולם: לא עוד "גן עדן" ונטיה פשוטה לכיוון הנחשק - אלא צורות התנהגות מקובעות שלא מכוונות להנאה אלא מכוונות לייצוב יחסי כוחות בין שכבות חברתיות.
הרתיעה מ"הנטיה הפשוטה לכיוון הנחשק" (גַן עֵדֶן) מתוחזקת על ידי:
- "לַהַט הַחֶרֶב הַמִּתְהַפֶּכֶת" - הפחד מפני מהפכה פוליטית,
- "כְּרֻבִים" (כלומר סוככים): שמרנות: הדחקה וחוסר לגיטמיות של דעות אוונגארדיות.

הגיע הזמן להתבונן לתוך הסמלים ה’ ואלקים.
אלקים מסמל מצבים בהם תרבות מופעלת על ידי המציאות, ריאליזם וחוקיות.
ומהצד השני, ה׳ מסמל מצבים בהם תרבות מופעלת על ידי רגש, חזון, ותחושות בטן.

סיפור הבריאה הוא ניתוח לוגי של התפתחות המחשבה - ולכן המציאות בו מסומלת כאלקים.
לעומתו, סיפור גן העדן והגירוש והדיאלקטיקה בין אדם ואשה הוא סיפור של התרבויות הראשונות והבתוליות, בעידן שבו לאנושות עדיין לא היתה תפיסה היסטורית של תהליכים. בעידן ההוא עדיין לא התפתחה הפרדה ברורה בין תפיסות עולם לוגיות וחוקיות, לתפיסות עולם של רגש ותחושות בטן. בסיפור הזה תפיסת העולם מסומלת ע"י "ה’ אלקים".
מעניין שיש בסיפור הזה מקום אחד שבו יש שימוש באלקים (בלי ה’): בדיון בין הנחש לאשה. זה המקום בו האשה מתקוממת נגד מערכת החוקים הבלתי כתובה שמכתיבה את כפיפותה לאדם, ושואפת להגדיר מחדש את הטוב והרע -האשה שואפת להשתנות ולפעול כ"אלהים"...

בסיפורים שבהמשך, ישנם סיפורים שהם בעיקרם תהליכים של אלהים, ויש סיפורים שהם בעיקרם תהליכים של ה’.


