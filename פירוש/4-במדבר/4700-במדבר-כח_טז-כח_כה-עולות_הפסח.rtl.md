# עולות הפסח

> במדבר כח טז: וּבַחֹדֶשׁ הָרִאשׁוֹן בְּאַרְבָּעָה עָשָׂר יוֹם לַחֹדֶשׁ:  פֶּסַח לַיהוָה.  
> במדבר כח יז: וּבַחֲמִשָּׁה עָשָׂר יוֹם לַחֹדֶשׁ הַזֶּה חָג:  שִׁבְעַת יָמִים מַצּוֹת יֵאָכֵל.  
> במדבר כח יח: בַּיּוֹם הָרִאשׁוֹן מִקְרָא קֹדֶשׁ:  כָּל מְלֶאכֶת עֲבֹדָה לֹא תַעֲשׂוּ.  
> במדבר כח יט: וְהִקְרַבְתֶּם אִשֶּׁה עֹלָה לַיהוָה פָּרִים בְּנֵי בָקָר שְׁנַיִם וְאַיִל אֶחָד; וְשִׁבְעָה כְבָשִׂים בְּנֵי שָׁנָה תְּמִימִם יִהְיוּ לָכֶם.  
> במדבר כח כ: וּמִנְחָתָם סֹלֶת בְּלוּלָה בַשָּׁמֶן:  שְׁלֹשָׁה עֶשְׂרֹנִים לַפָּר וּשְׁנֵי עֶשְׂרֹנִים לָאַיִל תַּעֲשׂוּ.  
> במדבר כח כא: עִשָּׂרוֹן עִשָּׂרוֹן תַּעֲשֶׂה לַכֶּבֶשׂ הָאֶחָד לְשִׁבְעַת הַכְּבָשִׂים.  
> במדבר כח כב: וּשְׂעִיר חַטָּאת אֶחָד לְכַפֵּר עֲלֵיכֶם.  
> במדבר כח כג: מִלְּבַד עֹלַת הַבֹּקֶר אֲשֶׁר לְעֹלַת הַתָּמִיד תַּעֲשׂוּ אֶת אֵלֶּה.  
> במדבר כח כד: כָּאֵלֶּה תַּעֲשׂוּ לַיּוֹם שִׁבְעַת יָמִים לֶחֶם אִשֵּׁה רֵיחַ נִיחֹחַ לַיהוָה; עַל עוֹלַת הַתָּמִיד יֵעָשֶׂה וְנִסְכּוֹ.  
> במדבר כח כה: וּבַיּוֹם הַשְּׁבִיעִי מִקְרָא קֹדֶשׁ יִהְיֶה לָכֶם:  כָּל מְלֶאכֶת עֲבֹדָה לֹא תַעֲשׂוּ.   
 

