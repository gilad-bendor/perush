## התפתחות קלאסית של חברה דתית קנאית

מוזכרים כאן הרבה מדי שמות, ומעט מדי סיפורים שסובבים אותם. זה מקשה על זיהוי משמעות השמות.
ניתן להתאמץ ולמצוא משמעות - אך רמת הביטחון בזיהוי תהיה נמוכה.
בהחלט ניתן (ואולי אף רצוי) לדלג ישר לפרק ו...

> בראשית ד יז: וַיֵּדַע קַיִן אֶת אִשְׁתּוֹ וַתַּהַר וַתֵּלֶד אֶת חֲנוֹךְ; וַיְהִי בֹּנֶה עִיר וַיִּקְרָא שֵׁם הָעִיר כְּשֵׁם בְּנוֹ חֲנוֹךְ.  

מקודם ראינו ש"הָאָדָם יָדַע אֶת חַוָּה אִשְׁתּוֹ" - האדם סימן את אשתו כנשלטת וזה גרם לה למשבר שהוליד את קין. עכשיו קין "יודע" את אשתו - כלומר ההנהגה הדתית שולטת ביד רמה וקובעת למאמינים איך לחשוב.
התגובה היא שאשתו של קין מפתחת הנהגה חדשה - חֲנוֹךְ - יצירה ופיתוח של רעיונות ומִסְדָרִים דתיים חדשים (חניכה - כמו "חנוכת המזבח" - הגעה למצב מוכן).
קין מבין את הכורך ביצירתיות ושינוי - לא מתנגד לרוחות החדשות - אלא משכיל להכיל אותם: הוא בונה "עִיר כְּשֵׁם בְּנוֹ חֲנוֹךְ". "עיר" היא מקום של הרבה בתים ואנשים. עיר מסמלת מקבץ של קבוצות בעלות מכנה משותף. קין מאשר, מאגד ומפקח על המסדרים החדשים.

> בראשית ד יח: וַיִּוָּלֵד לַחֲנוֹךְ אֶת עִירָד וְעִירָד יָלַד אֶת מְחוּיָאֵל; וּמְחִיּיָאֵל יָלַד אֶת מְתוּשָׁאֵל וּמְתוּשָׁאֵל יָלַד אֶת לָמֶךְ.  

עִירָד = עיר + רְדִיַיה: אותם מסדרים - שנולדו מתוך יצירתיות וחידוש - נשלטים ביד קשה בידי ההנהגה הדתית המרכזית, והחיות שלהם נשחקת.

מְחוּיָאֵל/מְחִיּיָאֵל = מַחוּי-אֵל: האל מחוי ומחוק - כלומר החוק והסדר בקריסה.

מְתוּשָׁאֵל = מֵתוֹ-שַאָל: שאל וביקש קיבעון וחוסר שינוי - נוצר רצון לקיבעון ויציבות.

לֶמֶךְ: לא יודע לפרש את השם - אולי בהיפוך אותיות - מלך?  לפי "דעת מקרא": "יש המפרשים את השם למך (על פי הערבית) בהוראת תקיף, ויש מפרשים אותו (על פי האכדית) כהן".
שיקום החוק והסדר: שלטון חזק.

בכל מקרה, יש כאן תנועת מטוטלת על הציר של השליטה הריכוזית המייצבת - ומולה הרצון לשינוי.
ניסיתי לסכם בקצרה כדי להראות את הזרימה. נתתי חיבור רופף להיסטוריה המערבית - כדי לתת חיבור ריגשי והבנתי (זהו תהליך ארכיטיפי - שמן הסתם ניתן לחבר גם להיסטוריה הסינית ועוד):

- אָדָם    - שליטה והגבלה    - האימפריות הקדומות ה"קשות" - אשור ובבל.
- חַוָּה    - חיות ושינוי (בעיקר הנָּחָשׁ)    - מרידות עקביות באימפריות.
- הֶבֶל    - קבוצות מגוונות    - סובלנות ומתן אוטונומיה לקבוצות - השיטה הפרסית הרכה.
- קַיִן    - שולט ומדכא    - מהנצרות הקדומה - ועד האימפריה הרומאית הקדושה.
- חֲנוֹךְ    - מחדש    - מסדרים ומוסדות נוצריים, גילדות.
- עִירָד    - מדכא את חידושי חנוך    - מאבק מתמיד בין השלטון, הכמורה, והגילדות.
- מְחוּיָאֵל    - תגובה כאוטית לדיכוי    - הנטיה למרידות בהגמוניה הנוצרית, ולבסוף - ההומניזם.
- מְתוּשָׁאֵל    - רצון להרגיע ולגבש    - שלום אאוגסבורג - הסכמים להכרה בשונות וריבונות האחר.
- לֶמֶךְ    - שילטון חזק    - המדינה הריכוזית המודרנית.

> בראשית ד יט: וַיִּקַּח לוֹ לֶמֶךְ שְׁתֵּי נָשִׁים:  שֵׁם הָאַחַת עָדָה וְשֵׁם הַשֵּׁנִית צִלָּה.  

בתרבות של שלטון מרכזי מפותח יש אפשרות לראות את השלטון בחיוב ולהיות חלק מהמנגנון - לקיים את המדינה: עָדָה (מלשון עֶדָה ועֵדוּת). ומולה יש אפשרות לראות את השלטון כדבר דורסני ומסוכן שצריך תמיד לרסן ולאתגר: צִלָּה (מלשון הצלה והגנה).

<lexical> השורש הבסיסי ״עד״ לשורשיו השונים: גלוי, פומבי, ציבורי: ראה ניתוח - בראשית א טו </lexical>

<lexical>
צל הוא מקום מוגן: צל מהשמש, הצלה (מעבר מסכנה למוגנות): "=הצילני= נא מיד אחי מיד עשו: כי ירא אנכי אתו - פן יבוא והכני אם על בנים" (בראשית לב:יב) " יהוה שמרך; יהוה =צלך= על יד ימינך" (תהילים קכא:ה) "... אל תיראו את עם הארץ, כי לחמנו הם; סר =צלם= מעליהם ויהוה אתנו, אל-תיראם" (במדבר יד:ט) "וסכה תהיה =לצל= יומם מחרב; ולמחסה ולמסתור מזרם וממטר" (ישעיהו ד:ו) "לעוז במעוז פרעה, ולחסות =בצל= מצרים" (ישעיהו ל:ב)
</lexical>

שמות ילדי למך "משחקים" עם "בל": יָבָל, יוּבָל, תּוּבַל.
נראה שיש כאן אמירה על תחושת הניתוק שנוכחת בחיים במדינה המודרנית.
נראה שיש בילדי למך התעסקות גדולה בהתמודדות עם התחושה הזאת.

<lexical>
כל השורשים שמכילים "בל" ועוד אות "רכה" קשורים לניתוק ההקשר:
- יבל    - מעבר ממקום למקום
- בל/בלי    - שלילה
- בלה    - שחיקה
- הבל    - חוסר כיוון
- אבל    - תחושת אובדן
- בהל    - אובדן ההתמצאות - דיסאורינטציה
- בלהה    - סיוט - מציאות מוזרה ומנותקת
- נבל    - קמילה - אבדן
- בלל    - ערבוב ואבדן המבנה
</lexical>

> בראשית ד כ: וַתֵּלֶד עָדָה אֶת יָבָל:  הוּא הָיָה אֲבִי יֹשֵׁב אֹהֶל וּמִקְנֶה.  

יָבָל הוא עיקר המדינה המודרנית: המעמד הבורגני:
יֹשֵׁב אֹהֶל: נוטה לשמרנות ושימור המבנה הקיים.
מִקְנֶה: תפיסת עולם של עבודה קשה כדי להשיג (רכוש וידע).
לחלופין - מִקְנֶה הוא צאן הבית: קבוצות מגוונות שחיות ביחד.

> בראשית ד כא: וְשֵׁם אָחִיו יוּבָל:  הוּא הָיָה אֲבִי כָּל תֹּפֵשׂ כִּנּוֹר וְעוּגָב.  

נגינה (ואומנות באופן כללי) הם הכלי של התרבות לייצר תחושת שייכות וחיבור, זהות וסולידריות.

> בראשית ד כב: וְצִלָּה גַם הִוא יָלְדָה אֶת תּוּבַל קַיִן לֹטֵשׁ כָּל חֹרֵשׁ נְחֹשֶׁת וּבַרְזֶל; וַאֲחוֹת תּוּבַל קַיִן נַעֲמָה.  

תּוּבַל קַיִן - גם הוא בעל תפיסה של עבודה קשה וקניין - אבל הוא מתמקד בלשנות את הרכיבים הנוקשים של התרבות (עיבוד מתכת). הוא לוחמי הצדק, הזועקים בשער, הרדיקלים.

נַעֲמָה היא היפוכו של תּוּבַל קַיִן: היא תנועת רקע עממית (אישה, בניגוד לתּוּבַל קַיִן הזכר שמאופיין בניסיון להשתלט ולהנהיג) שמנסה לתת חמימות ו"לב" בעולם המודרני המנוכר.

> בראשית ד כג: וַיֹּאמֶר לֶמֶךְ לְנָשָׁיו עָדָה וְצִלָּה שְׁמַעַן קוֹלִי נְשֵׁי לֶמֶךְ הַאְזֵנָּה אִמְרָתִי:  כִּי אִישׁ הָרַגְתִּי לְפִצְעִי וְיֶלֶד לְחַבֻּרָתִי.  
> בראשית ד כד: כִּי שִׁבְעָתַיִם יֻקַּם קָיִן; וְלֶמֶךְ שִׁבְעִים וְשִׁבְעָה.  

הפסוקים האלה מקבילים בין קָיִן ללֶמֶךְ:
וַיֹּאמֶר לוֹ יְהוָה לָכֵן כָּל הֹרֵג קַיִן שִׁבְעָתַיִם יֻקָּם; וַיָּשֶׂם יְהוָה לְקַיִן אוֹת לְבִלְתִּי הַכּוֹת אֹתוֹ כָּל מֹצְאוֹ (ד:טו)
כמו אצל קין (ואפילו יותר - "פי שבעים ושבעה") זרמים שיוצאים נגד המדינה "נִיקָמִים", ולא רק בידו של למך - בידה של המדינה - אלא גם על ידי "פטריוטיות": אכלוסיה שתומכת במדינה ושבשבילה הזהות הלאומית מהווה נתח נכבד בהגדרת העצמי.

> בראשית ד כה: וַיֵּדַע אָדָם עוֹד אֶת אִשְׁתּוֹ וַתֵּלֶד בֵּן וַתִּקְרָא אֶת שְׁמוֹ שֵׁת:  כִּי שָׁת לִי אֱלֹהִים זֶרַע אַחֵר תַּחַת הֶבֶל כִּי הֲרָגוֹ קָיִן.  

המאבק עתיק היומין בין הבל לקין - שכרוך בדיכוי של השלטון את העם, בחיכוך ומרי - מקבל תפנית.
הרנסאנס, הנאורות, המדינה המודרנית - כל אלו מביאים תפישת עולם של "לראות את המציאות כמות שהיא".
המציאות (אֱלֹהִים) שם (שָׁת) לפנינו מציאות - ובה אנחנו חיים. תפישת עולם ריאלית ומציאותית, שבה אין (כמעט) צורך בדיכוי מדינתי.

> בראשית ד כו: וּלְשֵׁת גַּם הוּא יֻלַּד בֵּן וַיִּקְרָא אֶת שְׁמוֹ אֱנוֹשׁ; אָז הוּחַל לִקְרֹא בְּשֵׁם יְהוָה.  

הגישה של שֵׁת מולידה את אֱנוֹשׁ (פרויד ע"ה): ניתוח ובניית מודלים (מתן שם לתהליכים) על נפש האדם (ה’): לִקְרֹא בְּשֵׁם יְהוָה.

<lexical>
הוּחַל - אולי משורש י.ח.ל - השתוקקות ותקווה.
</lexical>

זהו הפסוק האחרון בסיפור - הפסוק הבא מתחיל סיפור חדש. אבל איזה פסוק אחרון מפואר הוא זה !


