## ישמעאל - פרגמטיות אחראית ומנודה

> בראשית טז א: וְשָׂרַי אֵשֶׁת אַבְרָם לֹא יָלְדָה לוֹ; וְלָהּ שִׁפְחָה מִצְרִית וּשְׁמָהּ הָגָר.  
> בראשית טז ב: וַתֹּאמֶר שָׂרַי אֶל אַבְרָם הִנֵּה נָא עֲצָרַנִי יְהוָה מִלֶּדֶת בֹּא נָא אֶל שִׁפְחָתִי אוּלַי אִבָּנֶה מִמֶּנָּה; וַיִּשְׁמַע אַבְרָם לְקוֹל שָׂרָי.  
> בראשית טז ג: וַתִּקַּח שָׂרַי אֵשֶׁת אַבְרָם אֶת הָגָר הַמִּצְרִית שִׁפְחָתָהּ מִקֵּץ עֶשֶׂר שָׁנִים לְשֶׁבֶת אַבְרָם בְּאֶרֶץ כְּנָעַן; וַתִּתֵּן אֹתָהּ לְאַבְרָם אִישָׁהּ לוֹ לְאִשָּׁה.  

המצב כרגע הוא מצב של פוסט-טראומה ואיסוף את השברים. העם אמנם הצליח לחזור ולראות את עצמו כעם עם מקום ותפקיד בעולם. אבל אותו מקום=חזון הוא עתידי, וכרגע אין לאן ללכת: שרי "עקרה" - לא מסתמנת צמיחה של הובלה חדשה - של דרך חדשה.
והעם שואל את עצמו - "ומה עכשיו"?
ולכן העם "מרשה" ונותן לגיטימציה למנטליות של עשייה ויזמות - תחזוקת יום קטנות.
 שכבה עממית חדשה זאת מוכרת לנו כבר: היא קשורה במצרים (הָגָר הַמִּצְרִית).

<הקבלה-היסטורית>
ירמיה כט:ד: כֹּה אָמַר יְהוָה צְבָאוֹת אֱלֹהֵי יִשְׂרָאֵל לְכָל הַגּוֹלָה אֲשֶׁר הִגְלֵיתִי מִירוּשָׁלִַם בָּבֶלָה. בְּנוּ בָתִּים וְשֵׁבוּ וְנִטְעוּ גַנּוֹת וְאִכְלוּ אֶת פִּרְיָן. קְחוּ נָשִׁים וְהוֹלִידוּ בָּנִים וּבָנוֹת וּקְחוּ לִבְנֵיכֶם נָשִׁים וְאֶת בְּנוֹתֵיכֶם תְּנוּ לַאֲנָשִׁים וְתֵלַדְנָה בָּנִים וּבָנוֹת, וּרְבוּ שָׁם וְאַל תִּמְעָטוּ. וְדִרְשׁוּ אֶת שְׁלוֹם הָעִיר אֲשֶׁר הִגְלֵיתִי אֶתְכֶם שָׁמָּה וְהִתְפַּלְלוּ בַעֲדָהּ אֶל יְהוָה - כִּי בִשְׁלוֹמָהּ יִהְיֶה לָכֶם שָׁלוֹם.
</הקבלה-היסטורית>


> בראשית טז ד: וַיָּבֹא אֶל הָגָר וַתַּהַר; וַתֵּרֶא כִּי הָרָתָה וַתֵּקַל גְּבִרְתָּהּ בְּעֵינֶיהָ.  
> בראשית טז ה: וַתֹּאמֶר שָׂרַי אֶל אַבְרָם חֲמָסִי עָלֶיךָ אָנֹכִי נָתַתִּי שִׁפְחָתִי בְּחֵיקֶךָ וַתֵּרֶא כִּי הָרָתָה וָאֵקַל בְּעֵינֶיהָ; יִשְׁפֹּט יְהוָה בֵּינִי וּבֵינֶיךָ.  

ומה שקורה הוא שאנשי מעשה - יזמים וחרוצים - תופסים את ההובלה וזוכים להכרה וכבוד (וַתַּהַר - מלשון "הר" = חשיבות).
ובעוד ניצנים של אליטה חדשה מלבלבים מתוך השכבה העממית החדשה הזאת - מתעוררת תסיסה ועלבון בשכבות הכלליות בעם, שרואות את הכבוד לה זוכה הגר כנטישה של "הדרך" והחזון והיהדות האותנטית.

> בראשית טז ו: וַיֹּאמֶר אַבְרָם אֶל שָׂרַי הִנֵּה שִׁפְחָתֵךְ בְּיָדֵךְ עֲשִׂי לָהּ הַטּוֹב בְּעֵינָיִךְ; וַתְּעַנֶּהָ שָׂרַי וַתִּבְרַח מִפָּנֶיהָ.  
> בראשית טז ז: וַיִּמְצָאָהּ מַלְאַךְ יְהוָה עַל עֵין הַמַּיִם בַּמִּדְבָּר: עַל הָעַיִן בְּדֶרֶךְ שׁוּר.  
> בראשית טז ח: וַיֹּאמַר הָגָר שִׁפְחַת שָׂרַי אֵי מִזֶּה בָאת וְאָנָה תֵלֵכִי; וַתֹּאמֶר מִפְּנֵי שָׂרַי גְּבִרְתִּי אָנֹכִי בֹּרַחַת.  

הזרם העממי החדש "זוכה" לכעס ונידוי. הוא בַּמִּדְבָּר (כלומר - אין מעשים לעשות ואין לאן להתפתח), אבל יש לו מוטיבציה (מַּיִם) אחת: התבוננות (הָעַיִן בְּדֶרֶךְ שׁוּר. "שׁוּר" הוא התבוננות למרחוק: "אֶרְאֶנּוּ וְלֹא עַתָּה אֲשׁוּרֶנּוּ וְלֹא קָרוֹב").
הגר נדרשת להבין את מקומה בעולם, ואת התפקיד שהיא מתעתדת למלא: "אֵי מִזֶּה בָאת וְאָנָה תֵלֵכִי".

(המושג "מַלְאַךְ יְהוָה" דורש עיון...)

> בראשית טז ט: וַיֹּאמֶר לָהּ מַלְאַךְ יְהוָה שׁוּבִי אֶל גְּבִרְתֵּךְ וְהִתְעַנִּי תַּחַת יָדֶיהָ.  
> בראשית טז י: וַיֹּאמֶר לָהּ מַלְאַךְ יְהוָה הַרְבָּה אַרְבֶּה אֶת זַרְעֵךְ וְלֹא יִסָּפֵר מֵרֹב.  
> בראשית טז יא: וַיֹּאמֶר לָהּ מַלְאַךְ יְהוָה הִנָּךְ הָרָה וְיֹלַדְתְּ בֵּן וְקָרָאת שְׁמוֹ יִשְׁמָעֵאל כִּי שָׁמַע יְהוָה אֶל עָנְיֵךְ.  
> בראשית טז יב: וְהוּא יִהְיֶה פֶּרֶא אָדָם יָדוֹ בַכֹּל וְיַד כֹּל בּוֹ; וְעַל פְּנֵי כָל אֶחָיו יִשְׁכֹּן.  

לאחר התבוננות, הגר מסתגלת למציאות - מוצאת נישה בעם היהודי שבה תוכל להיות עצמה: היא מקבלת על עצמה את תפקיד האחראי הבוגר, אבל ללא הובלה או יוקרה. שירות ללא הכרה.
אַרְבֶּה אֶת זַרְעֵךְ וְלֹא יִסָּפֵר מֵרֹב - הישמעאלים הם אינדיבידואליסטים מטבעם, ופועלים מתוך רחמים על העם ושאיפה לרכך את תנאי חייו: שָׁמַע יְהוָה אֶל עָנְיֵךְ.
הישמעאלים פועלים לפעמים מחוץ לנורמות החברתיות (פֶּרֶא אָדָם), פזורים פה ושם (עַל פְּנֵי כָל אֶחָיו יִשְׁכֹּן), ומשפיעים ומעורבים בכל תחום (יָדוֹ בַכֹּל וְיַד כֹּל בּוֹ).

> בראשית טז יג: וַתִּקְרָא שֵׁם יְהוָה הַדֹּבֵר אֵלֶיהָ אַתָּה אֵל רֳאִי: כִּי אָמְרָה הֲגַם הֲלֹם רָאִיתִי אַחֲרֵי רֹאִי.  
> בראשית טז יד: עַל כֵּן קָרָא לַבְּאֵר בְּאֵר לַחַי רֹאִי הִנֵּה בֵין קָדֵשׁ וּבֵין בָּרֶד.  

המוטיבציה של הישמעאלים היא חיפוש פרגמטי "מחוץ לקופסה" גם כשנראה שאין לאן ללכת: שינוי וחיות גם כשנראה שכל הנתיבים ללא מוצא.
המוטיבציה הזאת נמצאת בין התפיסה של "עם קודש" (קָדֵשׁ) לבין המציאות של "עם מוכה" (בָּרֶד).

<הקבלה-היסטורית>
ישמעאל הוא זרם בהנהגת יהודי בבבל. הקיום היהודי בבבל מתמקד בלשרוד ולחיות, ופחות בעוצמה וחזון. שם נוסדת תופעת הנגידים היהודים, שמוצאים כח פוליטי אצל השליט, ומשתדלים אצלו על היהודים. ישמעאל הוא הלך המחשבה שבו הנגידים חיים: תפיסת עולם שבה להנהגה יש מחוייבות להגן ולשמור על היהדות. המעניין בהנהגת הנגידים היא שהעם - באופן עמוק - מסתייג מהם: סגנון חייהם מתבולל מדי ולא מקובל, אך בו זמנית חשוב ומוכר. אפשר גם שסיפור מגילת אסתר, על היוקרה שזכה לה מרדכי - שהיה בפשוטו נציג היהודים אצל המלך - הוא הסיפור המכונן של ישמעאל - שבא למסד את הדיאלקטיקה של "היהודי החצי-מתבולל, בעל היכולת והמחוייבות להגן ולשמר את עמו": מרדכי זכה ליוקרה - אבל עם אופוזיציה ("וְרָצוּי לְרֹב אֶחָיו"), ומתמקד בלדאוג ליהודים ("דֹּרֵשׁ טוֹב לְעַמּוֹ").
</הקבלה-היסטורית>


> בראשית טז טו: וַתֵּלֶד הָגָר לְאַבְרָם בֵּן; וַיִּקְרָא אַבְרָם שֶׁם בְּנוֹ אֲשֶׁר יָלְדָה הָגָר יִשְׁמָעֵאל.  
> בראשית טז טז: וְאַבְרָם בֶּן שְׁמֹנִים שָׁנָה וְשֵׁשׁ שָׁנִים בְּלֶדֶת הָגָר אֶת יִשְׁמָעֵאל לְאַבְרָם.  


