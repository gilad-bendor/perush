# העקדה: מרד בר כוכבא

> בראשית כב א: וַיְהִי אַחַר הַדְּבָרִים הָאֵלֶּה וְהָאֱלֹהִים נִסָּה אֶת אַבְרָהָם; וַיֹּאמֶר אֵלָיו אַבְרָהָם וַיֹּאמֶר הִנֵּנִי.  

המציאות זימנה לאברהם "ניסיון" - משבר ושעת מבחן שמובילים לחידוד הזהות.

<ניתוח-לשוני>
נִסָּה: הגדרה מעניינת: מצד אחד בדיקה ובירור דרך קונפליקט וקושי, מצד שני מופת ודגל. המעניין הוא שנראה שההגדרות מעורבבות. נראה ש"ניסיון" נתפס כתהליך כואב של בירור שמביא לתחושת זהוּת או גדלות: "המאכלך מן במדבר אשר לא ידעון אבתיך: למען =ענתך= ולמען =נסתך= - =להיטבך= באחריתך" (דברים ח:טז) "ויאמר משה אל העם אל תיראו כי לבעבור =נסות= אתכם בא האלהים; ובעבור תהיה =יראתו על פניכם= - לבלתי תחטאו" (שמות כ:טז) "או =הנסה= אלהים לבוא לקחת לו גוי מקרב גוי במסת באתת ובמופתים ובמלחמה וביד חזקה ובזרוע נטויה ובמוראים גדלים: ככל אשר עשה לכם יהוה אלהיכם במצרים - לעיניך" (דברים ד:לד)
</ניתוח-לשוני>

אברהם מתאושש מעט. הוא מוצא את מקומו (הִנֵּנִי) מחדש.

<הקבלה-היסטורית>
היהודים בארץ ישראל מתאוששים תרבותית וכלכלית, והזהות של לאומיות ועוצמה - הזהות הקדם-חורבנית - שבה ותופסת הובלה.
</הקבלה-היסטורית>


> בראשית כב ב: וַיֹּאמֶר קַח נָא אֶת בִּנְךָ אֶת יְחִידְךָ אֲשֶׁר אָהַבְתָּ אֶת יִצְחָק וְלֶךְ לְךָ אֶל אֶרֶץ הַמֹּרִיָּה; וְהַעֲלֵהוּ שָׁם לְעֹלָה עַל אַחַד הֶהָרִים אֲשֶׁר אֹמַר אֵלֶיךָ.  

המציאות מובילה את אברהם אל "אֶרֶץ הַמֹּרִיָּה" - אל תפיסת קיום של התנגדות ומֶרִי.
אברהם מתאושש מספיק כדי לשאוף לקומם את אב-המון-גויים - ולבטל את ההנהגה השפופה - את יצחק.
אבל הכתוב מתאר בעדינות את המורכבות של המהלך:
אברהם מזהה את יצחק כהתפתחות אותנטית שלו (בִּנְךָ) - התפתחות שהוא אוהב ומעריך (אֲשֶׁר אָהַבְתָּ) - התפתחות שהיא הדרך העתידית היחידה (יְחִידְךָ).
אברהם מבצע אקט הירואי ונערץ (הר) ומקריב את עתידו - והכל למען אל עליון - אל עולם - נצח ישראל (וְהַעֲלֵהוּ שָׁם לְעֹלָה). זהו אקט של הפגנת מחוייבות קיצונית לזהות ולתוחלת הלאומית.
אברהם לא יודע מה הדבר הגדול שיתרחש - אל איזה הר המציאות תכוון אותו (אַחַד הֶהָרִים אֲשֶׁר אֹמַר אֵלֶיךָ): הוא מכין את עצמו אל סכנות הלא נודע.

<הקבלה-היסטורית>
בעקבות התעמרות כלכלית ודתית של הרומאים, המציאות דוחפת את היהדות להלך רוח של מרי, כשברור שהצלחת המרד - פירושה ביטול ההנהגה השפופה (והמוערכת) וחזרה לחיי קוממיות.
</הקבלה-היסטורית>


> בראשית כב ג: וַיַּשְׁכֵּם אַבְרָהָם בַּבֹּקֶר וַיַּחֲבֹשׁ אֶת חֲמֹרוֹ וַיִּקַּח אֶת שְׁנֵי נְעָרָיו אִתּוֹ וְאֵת יִצְחָק בְּנוֹ; וַיְבַקַּע עֲצֵי עֹלָה וַיָּקָם וַיֵּלֶךְ אֶל הַמָּקוֹם אֲשֶׁר אָמַר לוֹ הָאֱלֹהִים.  

בַּבֹּקֶר - דיון ציבורי.
חֲמֹרוֹ - אולי מעשיוּת.
נְעָרָיו - קבוצות אנרגטיות ולוחמניות.
וַיְבַקַּע עֲצֵי עֹלָה - לבקוע זה לפעור חור. אברהם בקע - בתוך עצי העולה - בתוך תובנות לגבי זהותו ההיסטורית - תובנות חדשות.
וַיֵּלֶךְ אֶל הַמָּקוֹם אֲשֶׁר אָמַר לוֹ הָאֱלֹהִים - אברהם עשה את שלו - עכשיו המציאות תוביל באשר תוביל.

> בראשית כב ד: בַּיּוֹם הַשְּׁלִישִׁי וַיִּשָּׂא אַבְרָהָם אֶת עֵינָיו וַיַּרְא אֶת הַמָּקוֹם מֵרָחֹק.  
> בראשית כב ה: וַיֹּאמֶר אַבְרָהָם אֶל נְעָרָיו שְׁבוּ לָכֶם פֹּה עִם הַחֲמוֹר וַאֲנִי וְהַנַּעַר נֵלְכָה עַד כֹּה; וְנִשְׁתַּחֲוֶה וְנָשׁוּבָה אֲלֵיכֶם.  



## לאחר סדרה של דיונים ציבוריים (בַּיּוֹם הַשְּׁלִישִׁי) אברהם מקבל מושג כללי לגבי מה שהמציאות מזמנת לו (וַיַּרְא אֶת הַמָּקוֹם מֵרָחֹק).

אברהם ממקם את נעריו עם החמור - ונפרד מהם: כלומר תנועת המרי מקבלת אוטונומיה, ואילו האליטה ההגותית מתנתקת לתוך תהליך של בירור, חשבון נפש, ומחוייבות.

> בראשית כב ו: וַיִּקַּח אַבְרָהָם אֶת עֲצֵי הָעֹלָה וַיָּשֶׂם עַל יִצְחָק בְּנוֹ וַיִּקַּח בְּיָדוֹ אֶת הָאֵשׁ וְאֶת הַמַּאֲכֶלֶת; וַיֵּלְכוּ שְׁנֵיהֶם יַחְדָּו.  

האב והבן - אב-המון-גויים יחד עם חסר-הפאסון - שותפים לדרך: דרך של בירור מוחלט (אֵשׁ - הפיכת משהו ליבש ומקובע, מַּאֲכֶלֶת - אכילה היא ספיגה של אוכל - סיפוח של תובנה).

> בראשית כב ז: וַיֹּאמֶר יִצְחָק אֶל אַבְרָהָם אָבִיו וַיֹּאמֶר אָבִי וַיֹּאמֶר הִנֶּנִּי בְנִי; וַיֹּאמֶר הִנֵּה הָאֵשׁ וְהָעֵצִים וְאַיֵּה הַשֶּׂה לְעֹלָה.  
> בראשית כב ח: וַיֹּאמֶר אַבְרָהָם אֱלֹהִים יִרְאֶה לּוֹ הַשֶּׂה לְעֹלָה בְּנִי; וַיֵּלְכוּ שְׁנֵיהֶם יַחְדָּו.  

אברהם יודע את מקומו וזהותו (הִנֶּנִּי).
יצחק מבין את הסיטואציה הקיצונית - הוא מבין את עוצמת ההכרעה המתקרבת (הִנֵּה הָאֵשׁ וְהָעֵצִים), אבל יצחק שואל ומחפש את הקבוצה ביהדות שתקודש - ושזהותה תתאחד עם נצח ישראל (וְאַיֵּה הַשֶּׂה לְעֹלָה).
בעוד יצחק חרדתי ושואל - אברהם מרגיש שלם עם עצמו - וסומך על העולם - על המציאות - שתכוון אותו.

<הקבלה-היסטורית>
המורדים לא יודעים לאן כל זה יוביל - חורבן או ניצחון. זהו מרד פקוח עיניים ולגמרי לא זחוח. זהו הימור של הכל או לא כלום.
</הקבלה-היסטורית>


> בראשית כב ט: וַיָּבֹאוּ אֶל הַמָּקוֹם אֲשֶׁר אָמַר לוֹ הָאֱלֹהִים וַיִּבֶן שָׁם אַבְרָהָם אֶת הַמִּזְבֵּחַ וַיַּעֲרֹךְ אֶת הָעֵצִים; וַיַּעֲקֹד אֶת יִצְחָק בְּנוֹ וַיָּשֶׂם אֹתוֹ עַל הַמִּזְבֵּחַ מִמַּעַל לָעֵצִים.  
> בראשית כב י: וַיִּשְׁלַח אַבְרָהָם אֶת יָדוֹ וַיִּקַּח אֶת הַמַּאֲכֶלֶת לִשְׁחֹט אֶת בְּנוֹ.  

מגיע רגע האמת. אברהם מבשיל וכבר מבין את ההימור:
וַיָּבֹאוּ אֶל הַמָּקוֹם אֲשֶׁר אָמַר לוֹ הָאֱלֹהִים - המציאות חילקה כבר את הקלפים.
וַיִּבֶן שָׁם אַבְרָהָם אֶת הַמִּזְבֵּחַ וַיַּעֲרֹךְ אֶת הָעֵצִים - אברהם מבין את הקרבן שהוא ערוך לשלם, והאידאולוגיה ערוכה.

> בראשית כב יא: וַיִּקְרָא אֵלָיו מַלְאַךְ יְהוָה מִן הַשָּׁמַיִם וַיֹּאמֶר אַבְרָהָם אַבְרָהָם; וַיֹּאמֶר הִנֵּנִי.  
> בראשית כב יב: וַיֹּאמֶר אַל תִּשְׁלַח יָדְךָ אֶל הַנַּעַר וְאַל תַּעַשׂ לוֹ מְאוּמָה: כִּי עַתָּה יָדַעְתִּי כִּי יְרֵא אֱלֹהִים אַתָּה וְלֹא חָשַׂכְתָּ אֶת בִּנְךָ אֶת יְחִידְךָ מִמֶּנִּי.  

מַלְאַךְ יְהוָה מִן הַשָּׁמַיִם - התערבות מן החוץ - אבל של הרגש - לא של המציאות!
משהו מחוץ ליהדות גורם לאברהם להפנים שיצחק הוא אכן העתיד של היהדות.
אברהם מרגיש שהוא עמד בניסיון: אברהם נתן למציאות להוביל אותו באמונה תמימה בנצח ישראל, ובתמורה קיבל אישור לשלמות מחויבותו ההיסטורית.

<הקבלה-היסטורית>
התורה היא סיפור תרבותי. אין תיעוד של הקרבות, הנצחונות, וההפסדים. אין תיעוד של החורבן הנוראי וההרג הנרחב. יש רק תיעוד של ההשלכות התרבותיות: הזהות היהודית רק התחזקה. גבורת הלוחמים, וחרוף הנפש אל מול מציאות קודרת יזכרו לנצח. כמו כן, תיזכר לנצח הסכנה של קרני האיל - הסכנה שבשאיפה לקוממיות.
</הקבלה-היסטורית>


> בראשית כב יג: וַיִּשָּׂא אַבְרָהָם אֶת עֵינָיו וַיַּרְא וְהִנֵּה אַיִל אַחַר נֶאֱחַז בַּסְּבַךְ בְּקַרְנָיו; וַיֵּלֶךְ אַבְרָהָם וַיִּקַּח אֶת הָאַיִל וַיַּעֲלֵהוּ לְעֹלָה תַּחַת בְּנוֹ.  
> בראשית כב יד: וַיִּקְרָא אַבְרָהָם שֵׁם הַמָּקוֹם הַהוּא יְהוָה יִרְאֶה אֲשֶׁר יֵאָמֵר הַיּוֹם בְּהַר יְהוָה יֵרָאֶה.  

אז יצחק יחייה ויתפתח. לא הוא יעלה באש. אז מה כן יעלה באש? איזו תובנה תיצרב לנצח בתודעה היהודית?
אותו איל - סמל הכח. הקרניים - התועפות העצומות - הם הם הסתבכו בסבך - הם הלקח ההיסטורי.
האיל הקדוש והנערץ לנצח, המזכיר לנו את סכנת הסתבכות הקרניים - לנצח.
בְּהַר יְהוָה יֵרָאֶה - סיפור המרי וההקרבה יעמוד על נס, וישמש לנצח ישראל עוגן של כח וזהות.

> בראשית כב טו: וַיִּקְרָא מַלְאַךְ יְהוָה אֶל אַבְרָהָם שֵׁנִית מִן הַשָּׁמָיִם.  
> בראשית כב טז: וַיֹּאמֶר בִּי נִשְׁבַּעְתִּי נְאֻם יְהוָה: כִּי יַעַן אֲשֶׁר עָשִׂיתָ אֶת הַדָּבָר הַזֶּה וְלֹא חָשַׂכְתָּ אֶת בִּנְךָ אֶת יְחִידֶךָ.  
> בראשית כב יז: כִּי בָרֵךְ אֲבָרֶכְךָ וְהַרְבָּה אַרְבֶּה אֶת זַרְעֲךָ כְּכוֹכְבֵי הַשָּׁמַיִם וְכַחוֹל אֲשֶׁר עַל שְׂפַת הַיָּם; וְיִרַשׁ זַרְעֲךָ אֵת שַׁעַר אֹיְבָיו.  
> בראשית כב יח: וְהִתְבָּרְכוּ בְזַרְעֲךָ כֹּל גּוֹיֵי הָאָרֶץ עֵקֶב אֲשֶׁר שָׁמַעְתָּ בְּקֹלִי.  

אברהם מושפע מהדים והערכה מחוץ ליהדות - הערכה להימור הנורא ולעוז הרוח.
אלה מובילים את אברהם להתייחס אל עצמו כמופת ואידאל (בָרֵךְ אֲבָרֶכְךָ, וְהִתְבָּרְכוּ בְזַרְעֲךָ).
אברהם מכין את עצמו לקיום מבוזר ומפורד (הַרְבָּה אַרְבֶּה אֶת זַרְעֲךָ כְּכוֹכְבֵי הַשָּׁמַיִם וְכַחוֹל אֲשֶׁר עַל שְׂפַת הַיָּם).
ומתוך התהליך הזה - אברהם ישתלט על אויביו בהפוך-על-הפוך.

<הקבלה-היסטורית>
היהדות מתפשטת ברחבי האמפריה הרומית, ואפילו ברומא. היהדות חשה שאמנם ספגה מכה נוראית בחומר, אך צברה יוקרה וכבוד בגויים. הפסד בקרב - אבל יתכן שבעתיד היהדות תשתלט על רומא עצמה.  אגב - הנבואה אכן התגשמה, אך לא בדיוק כמו שקיוו… הנצרות - עיבוד של היהדות - אכן השתלטה על האמפריה.
</הקבלה-היסטורית>


> בראשית כב יט: וַיָּשָׁב אַבְרָהָם אֶל נְעָרָיו וַיָּקֻמוּ וַיֵּלְכוּ יַחְדָּו אֶל בְּאֵר שָׁבַע; וַיֵּשֶׁב אַבְרָהָם בִּבְאֵר שָׁבַע.  

סוף. רגיעה. שיקום. אברהם חוזר למקומו בצל השבועה.


