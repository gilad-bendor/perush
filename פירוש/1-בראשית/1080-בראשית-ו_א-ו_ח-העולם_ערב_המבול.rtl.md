# העולם ערב המבול

אבל לפני שאנחנו מתארים את מעללי נח - המהלכים הקיצוניים של ביטול העולם הישן - התורה מספרת על תהליכים קלאסיים שקרו מימי קדם (אֲשֶׁר מֵעוֹלָם), ואשר הם רקע לסיפור נח:

> בראשית ו א: וַיְהִי כִּי הֵחֵל הָאָדָם לָרֹב עַל פְּנֵי הָאֲדָמָה; וּבָנוֹת יֻלְּדוּ לָהֶם.  
> בראשית ו ב: וַיִּרְאוּ בְנֵי הָאֱלֹהִים אֶת בְּנוֹת הָאָדָם כִּי טֹבֹת הֵנָּה; וַיִּקְחוּ לָהֶם נָשִׁים מִכֹּל אֲשֶׁר בָּחָרוּ.  

כאשר תרבויות החלו מתפשטות בעולם - נבנו בהכרח אימפריות - וכך נוצרו אזורים וקבוצות אתניות שהיו תחת השפעה של אימפריה זאת או אחרת. ניתן להתיחס לאזורי ההשפעה האלו כ"בָנוֹת" - מכיוון שבמידה רבה ניטלה מהם היכולת להוביל.
האמפריה העתיקה נקראת "מטרופוליס" ("העיר האם" ביוונית), והאזורים הכפופים לה הם "בנותיה".
אימפריות הם כל כך גדולות - עד שהן לא רק מושפעות מהמציאות - הם במידה רבה גם מכתיבות אותה - במיוחד מבחינת אזורי ההשפעה. כך שניתן להתיחס לאימפריות כ"בְנֵי הָאֱלֹהִים" - כלומר "מכתיבי מציאות".
אם כדי לנצל משאבים או כדי לייצר איזורי חייץ בטחוניים, האימפריות שאפו לפרוש את השפעתם על ה"בנות" (וַיִּקְחוּ לָהֶם נָשִׁים מִכֹּל אֲשֶׁר בָּחָרוּ).

> בראשית ו ג: וַיֹּאמֶר יְהוָה לֹא יָדוֹן רוּחִי בָאָדָם לְעֹלָם בְּשַׁגַּם הוּא בָשָׂר; וְהָיוּ יָמָיו מֵאָה וְעֶשְׂרִים שָׁנָה.  

בהרבה מקרים היתה התמרמרות (רגש = יְהוָה) של הנשלטים כלפי השולטים עקב כפייה של שינויים תרבותיים.
ובעודם צופים באימפריות נלחמות ומחליפות שטחים, ובמרידות נגד האימפריות, ובשחיתות של האימפריות, מתגבשת הבנה שהרגשת קונפליקט/מדון מול האימפריה היא לא נצחית אלא ברת-חלוף:
וַיֹּאמֶר יְהוָה (המתנגדים הבינו ש) לֹא יָדוֹן רוּחִי בָאָדָם לְעֹלָם (הם לא יתנצחו עם האימפריות האלה לנצח) בְּשַׁגַּם (בגלל שֵגָם) הוּא בָשָׂר (גם האימפריות הן בסופו של דבר רק תרבויות) וְהָיוּ יָמָיו מֵאָה וְעֶשְׂרִים שָׁנָה (וגם האימפריות ימותו כמו כל תרבות).

> בראשית ו ד: הַנְּפִלִים הָיוּ בָאָרֶץ בַּיָּמִים הָהֵם וְגַם אַחֲרֵי כֵן אֲשֶׁר יָבֹאוּ בְּנֵי הָאֱלֹהִים אֶל בְּנוֹת הָאָדָם וְיָלְדוּ לָהֶם:  הֵמָּה הַגִּבֹּרִים אֲשֶׁר מֵעוֹלָם אַנְשֵׁי הַשֵּׁם.  

הַנְּפִלִים - אותן אימפריות מתפשטות ואימפריאליסטיות מימי קדם ועד היום - הם "אַנְשֵׁי הַשֵּׁם" - כלומר הם הפכו למושגים מוכרים ונלמדים בספרי ההיסטוריה.

<ניתוח-לשוני>
שורש נפל משמש גם להתפרשׂוּת על שטח: "וישכנו מחוילה עד שור אשר על פני מצרים באכה אשורה; על פני כל אחיו =נפל=" (בראשית כה:יח) "ומדין ועמלק וכל בני קדם =נפלים= בעמק כארבה לרב" (שופטים ז:יב) "ובימים ההם שבט הדני מבקש לו נחלה לשבת - כי לא =נפלה= לו עד היום ההוא בתוך שבטי ישראל בנחלה" (שופטים יח:א)
</ניתוח-לשוני>

מעניין שכתוב "וְיָלְדוּ לָהֶם" - יש כאן אמירה שהנְּפִלִים נהפכים ל"אַנְשֵׁי הַשֵּׁם" לא רק עקב כיבושים תרבותיים, אלא בעיקר על ידי ההתפתחויות התרבותיות שנוצרות מהמגע בין הכובש לנכבש: הילדים של בני האלהים ובנות האדם.

חשוב להדגיש שכדרכנו - אנו פחות מתעניינים באימפריות ככובשות שטחים גשמיים, אלא כתרבויות רבות עוצמה. כלומר הַנְּפִלִים הן פחות יוון ויותר ההלניזם, פחות נפולאון ויותר הקידמה, פחות אירופה ויותר המהפכה התעשייתית.

> בראשית ו ה: וַיַּרְא יְהוָה כִּי רַבָּה רָעַת הָאָדָם בָּאָרֶץ וְכָל יֵצֶר מַחְשְׁבֹת לִבּוֹ רַק רַע כָּל הַיּוֹם.  
> בראשית ו ו: וַיִּנָּחֶם יְהוָה כִּי עָשָׂה אֶת הָאָדָם בָּאָרֶץ; וַיִּתְעַצֵּב אֶל לִבּוֹ.  

העידן המודרני האיץ את המתחים התרבותיים האלה מאוד מאוד. השינויים בצורת החיים - ואפילו בצורה הבסיסית שבה האדם חווה את העולם (אָרֶץ) היו קיצוניים ומהירים מאוד: חווית החיים של אדם בקהילה או בגילדה - חוויה של שייכות למנגנון עוטף - שונה דרמטית מצורת החיים המודרנית - של אינדיבידואליזם ושינוי ולפעמים תחושת תלישות והליכה-לאיבוד.

הרגשות השליליים האלה מצטברים עד לכדי רצון לשנות את התרבות מן היסוד: לא רק שינויים תרבותיים חיצוניים - העדפה של תרבות זאת או אחרת - אלא שינוי שורש רדיקאלי - שינוי בָּאָרֶץ - שינוי של תפיסת העולם האינסטינקטיביות של מה מקומי בחברה ואיך חברה אמורה להתנהג.

> בראשית ו ז: וַיֹּאמֶר יְהוָה אֶמְחֶה אֶת הָאָדָם אֲשֶׁר בָּרָאתִי מֵעַל פְּנֵי הָאֲדָמָה מֵאָדָם עַד בְּהֵמָה עַד רֶמֶשׂ וְעַד עוֹף הַשָּׁמָיִם:  כִּי נִחַמְתִּי כִּי עֲשִׂיתִם.  
> בראשית ו ח: וְנֹחַ מָצָא חֵן בְּעֵינֵי יְהוָה.  

נוצרה דינאמיקה שהפיתרון הוא מחיקת כל התרבויות והקבוצות באופן מוחלט, ובנייה של תרבות שונה לחלוטין.
וכמילות האינטרנציונל הקומוניסטי: "עוֹלָם יָשָׁן עֲדֵי הַיְּסוֹד נַחְרִימָה … אֶת עוֹלָמֵנוּ אָז נָקִימָה"
