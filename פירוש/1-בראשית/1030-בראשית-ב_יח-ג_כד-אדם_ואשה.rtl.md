## האדם מחפש משמעות

> בראשית ב יח: וַיֹּאמֶר יְהוָה אֱלֹהִים לֹא טוֹב הֱיוֹת הָאָדָם לְבַדּוֹ; אֶעֱשֶׂה לּוֹ עֵזֶר כְּנֶגְדּוֹ.  

האדם, בעומק טבעו, בנוי לחיים של משמעות, והמשמעות מגיעה מכך שהוא מספר לעצמו סיפור שנותן **ערך מוסרי** לפעולותיו: הסיפור הזה מייצר לאדם תודעה שיש בחיו `טוֹב` - רכיב מוסרי ומשמעותי ששווה להקריב ולהתאמץ למענו.
ללא משמעות - החיים מרגישים חסרי טעם: שרידה וקיום חסר ערך.

הפסוק הזה מכיל תובנה עמוקה: אין משמעות מוסרית (`לֹא טוֹב`) אם אין ריבוי זהויות מהן ניתן לבחור (`הֱיוֹת הָאָדָם לְבַדּוֹ` - ״לבד״ במשמעות שיש רק זהות אחת: ״אדם״ ותוּ לא). הנפש לא רק זקוקה לקבוצה שאפשר להשתייך להשתייך אליה - אלא גם לקבוצה שאפשר **לא** להשתייך אליה.
מתוך עומק הנפש האנושית מתגבשת איסטרטגיה שתוכל להועיל (`אֶעֱשֶׂה לּוֹ עֵזֶר`): פיתוח של **הַנְגַדָה** מול ה״אחר״ (`כְּנֶגְדּוֹ`).
ברגע שקבוצה אנושית גדלה מספיק - באופן טבעי נוצרות בתוכה תתי-חלוקות כדי לענות על צורך זה.

> בראשית ב יט: וַיִּצֶר יְהוָה אֱלֹהִים מִן הָאֲדָמָה כָּל חַיַּת הַשָּׂדֶה וְאֵת כָּל עוֹף הַשָּׁמַיִם וַיָּבֵא אֶל הָאָדָם לִרְאוֹת מַה יִּקְרָא לוֹ; וְכֹל אֲשֶׁר יִקְרָא לוֹ הָאָדָם נֶפֶשׁ חַיָּה הוּא שְׁמוֹ.  

האדם (קבוצות וגם פרטים) מנסה לספר על עצמו ועל אחרים מגוון של נרטיבים (`כָּל חַיַּת הַשָּׂדֶה`) ומגוון של נִירְאוּיוֹת (`כָּל עוֹף הַשָּׁמַיִם`: לפי בראשית א כ, עופות הם הם נרטיבים שמכוונים לנִראוּת, תדמית ומיצוּב).
האדם בוחן מגוון של נרטיבים, ולפעמים ״קורא לנרטיב בשם״ (`לִרְאוֹת מַה יִּקְרָא לוֹ`) - מחבר אותו לעצמו או לאחרים: מזהה את עצמו דרך הנרטיב ואומר ״אני כך וכך״, מזהה אחרים דרך הנרטיב ואומר ״הם כך וכך״.
`וְכֹל אֲשֶׁר יִקְרָא לוֹ הָאָדָם נֶפֶשׁ חַיָּה` - כל נרטיב שהאדם מזהה, כל דינמיקה ואופן-פעולה, אצלו או אצל אחרים - `הוּא שְׁמוֹ` - מקבל שֶם.
ה״שם״ הוא הבסיס למחשבה האנושית: הוא אבן הבניין - הוא המאפשר הבנה ודיון ציבורי.

> בראשית ב כ: וַיִּקְרָא הָאָדָם שֵׁמוֹת לְכָל הַבְּהֵמָה וּלְעוֹף הַשָּׁמַיִם וּלְכֹל חַיַּת הַשָּׂדֶה; וּלְאָדָם לֹא מָצָא עֵזֶר כְּנֶגְדּוֹ.  

זהו סיכום המצב ההתפתחותי הנוכחי, והכנה לשלב הבא:
התהליך של מציאת נרטיבים אכן מפתח ומשכלל את האדם - עד לדרגת הנרטיב - עד לדרגת ״חיה״.
אבל נכון לרגע זה - לא נוצרה הנגדה עמוקה מספיק  שתייצר נרטיב **ממשמע** (`וּלְאָדָם לֹא מָצָא עֵזֶר כְּנֶגְדּוֹ`).
בשביל זה צריך הנגדה ברמה אחרת לגמרי: הנגדה שתחייב את הקבוצה להתגייס ולמשמע את כלל הנרטיבים בתוכה כדי להתמודד מול ״אחר״ מאתגר במיוחד.

## מעמדות חברתיים

> בראשית ב כא: וַיַּפֵּל יְהוָה אֱלֹהִים תַּרְדֵּמָה עַל הָאָדָם וַיִּישָׁן; וַיִּקַּח אַחַת מִצַּלְעֹתָיו וַיִּסְגֹּר בָּשָׂר תַּחְתֶּנָּה.  

בשלב כלשהו המציאות מזמנת תקופה של חוסר תשומת לב וחולשה (`וַיַּפֵּל יְהוָה אֱלֹהִים תַּרְדֵּמָה עַל הָאָדָם וַיִּישָׁן`),
ומתוך הקבוצה - מתוך האדם, הולכת ומתפצלת תת-קבוצה ״צולעת״ וחלשה (`וַיִּקַּח אַחַת מִצַּלְעֹתָיו`).
אותה תת-קבוצה נמצאת בתנאי קיום קשים יותר ובמערכת אילוצים שונה מהקבוצה המקורית, וזה גורם לה לגבש תודעה וזהות עצמאית למחצה (`וַיִּסְגֹּר בָּשָׂר תַּחְתֶּנָּה`).

> בראשית ב כב: וַיִּבֶן יְהוָה אֱלֹהִים אֶת הַצֵּלָע אֲשֶׁר לָקַח מִן הָאָדָם לְאִשָּׁה; וַיְבִאֶהָ אֶל הָאָדָם.  

`וַיִּבֶן` - מלשון בנייה או מלשון הבנה והתבוננות.
`אִשָּׁה` - כמו אִישׁ - אבל לא כמו אִישׁ.
`וַיְבִאֶהָ אֶל הָאָדָם` - בדומה למנגנון המוּכר של `וַיָּבֵא אֶל הָאָדָם לִרְאוֹת מַה יִּקְרָא לוֹ`.

> בראשית ב כג: וַיֹּאמֶר הָאָדָם זֹאת הַפַּעַם עֶצֶם מֵעֲצָמַי וּבָשָׂר מִבְּשָׂרִי; לְזֹאת יִקָּרֵא אִשָּׁה כִּי מֵאִישׁ לֻקֳחָה זֹּאת.  

`זֹאת הַפַּעַם` - הקבוצה המקורית (`הָאָדָם`) מזהה שהתהליך הזה הוא חדש ושונה מהותית - הוא לא `וַיָּבֵא אֶל הָאָדָם לִרְאוֹת מַה יִּקְרָא לוֹ` המוּכר:
מצד אחד - הקבוצה הזאת (`אִשָּׁה`) היא ״הם״: היא נבדלת ומובחנת מ״אנחנו״ (כי `וַיִּסְגֹּר בָּשָׂר תַּחְתֶּנָּה` - האשה פיתחה זהות עצמאית).
אבל בו בזמן - הקבוצה הזאת היא ללא ספק ״אנחנו״: `עֶצֶם מֵעֲצָמַי וּבָשָׂר מִבְּשָׂרִי`.
האדם נותן לקבוצה הזאת שם חדש: `אִשָּׁה`. נפרדת מאיתנו - אבל חלק מאיתנו: `כִּי מֵאִישׁ לֻקֳחָה זֹּאת`.

יש כאן ניואנס שחשוב להדגיש: אין סימטרייה בין האדם לאישה.
האשה נתפסת על ידי האדם כ״משהו שקרה״. האדם הוא זה שנותן לה שֶם - ולא להיפך. האשה נוצרה מתוך `הַצֵּלָע` - כקבוצה מוחלשת.
האשה נוצרת מלכתחילה כמוּבלת ופאסיבית (וזאת היא ההגדרה שלה לפי ״המילון״).

> בראשית ב כד: עַל כֵּן יַעֲזָב אִישׁ אֶת אָבִיו וְאֶת אִמּוֹ; וְדָבַק בְּאִשְׁתּוֹ וְהָיוּ לְבָשָׂר אֶחָד.  

באופן היסטורי - כשנוצרת אשה - כשנוצרת חלוקה בתוך קבוצה - הדבר יוצר מצוקה נרטיבית אצל האדם.
האדם מסרב להגדיר את האשה כ״הם״ ולהתנתק ממנה: האדם `וְדָבַק בְּאִשְׁתּוֹ וְהָיוּ לְבָשָׂר אֶחָד`.
באופן עמוק - דווקא המצוקה הנרטיבית הזאת - הצורך לשַיֶים ולהבין את הפער בין האדם לאשה ובתוך כך את המכנה המשותף ביניהם - יוצר שינוי זהותי עמוק באדם:
התהליך הזה גורר ריחוק מהזהות הקודמת של האדם - `עַל כֵּן יַעֲזָב אִישׁ אֶת אָבִיו וְאֶת אִמּוֹ`.

> בראשית ב כה: וַיִּהְיוּ שְׁנֵיהֶם עֲרוּמִּים הָאָדָם וְאִשְׁתּוֹ; וְלֹא יִתְבֹּשָׁשׁוּ.  

בשלב הזה - היחסים בין האדם לאישה הם אינטימיים לחלוטין (`עֲרוּמִּים`): אין מאבק מוסרי ביניהם - אין רכיב של בוּשה (`וְלֹא יִתְבֹּשָׁשׁוּ`).

חשוב להבין איך נראית דינמיקה של חברה מעמדית - בשלב הראשוני מאוד:
- הקבוצה ה״אליטיסטית״ - שבשלב הזה עדיין לא מזהה את עצמה כ״אזרחים דרג א״,
- הקבוצה ה״עממית״ - שבשלב הזה עדיין לא מזהה את עצמה כ״אזרחים דרג ב״.
היחסים ביניהם הם לא יחסים של מתיחות ואיבה - פשוט כי הנרטיב המתאים לא הספיק להיווצר.
חוסר המודעות הזאת הוא ההמשך של `וַיַּפֵּל יְהוָה אֱלֹהִים תַּרְדֵּמָה עַל הָאָדָם וַיִּישָׁן`.

בחוויה של האליטה (חוויה לא משׁוּיֵמֶת - חוויה טרום-נרטיבית) - האליטה היא ״הראש״ והקבוצה העממית היא ״הגוף״:
האליטה מתרגלת לחשוב על עצמה כאחראית, כמובילה, וכנושאת הראשית בעול של קיום החברה: ״מלח הארץ״.
האליטה עסוקה בלנווט בעולם - כלומר בלהבין את העולם - כלומר בלאכול מעצי הגן (לאכול תובנות על העולם).
האליטה מצפה מהקבוצה העממית פשוט להיות: להוות את גוף החברה - על פי העקרון ״כבודה של בת מלך פנימה״...

כל זה הולך להשתנות באופן דרמטי.

## תרעומת מעמדית

> בראשית ג א: וְהַנָּחָשׁ הָיָה עָרוּם מִכֹּל חַיַּת הַשָּׂדֶה אֲשֶׁר עָשָׂה יְהוָה אֱלֹהִים; וַיֹּאמֶר אֶל הָאִשָּׁה אַף כִּי אָמַר אֱלֹהִים לֹא תֹאכְלוּ מִכֹּל עֵץ הַגָּן.  

`הַנָּחָשׁ` הוא נרטיב (חיה) שמוגדר כ`עָרוּם מִכֹּל חַיַּת הַשָּׂדֶה`. עֵירוֹם הוא העדר בגדים - היעדר מחיצות: תקשורת ישירה ואינטימית.
הנרטיב הזה - הנחש - הוא סיפור שהאישה מספרת לעצמה: ״אני חיה בחברה שוויונית - אני חפשיה מול האדם - אין מחיצות ביננו״.
אבל במציאות מתרחשת דינמיקה שמפתיעה את האישה - מתוך נרטיב הנחש היא משַׁיֵמֶת לפתע (`וַיֹּאמֶר`) תובנה קריטית: שהיא חייה בתודעה שגוייה. שהיא לא במעמד שיוויוני .

הנחש - שבמקורו הוא נרטיב של הרמוניה חסרת מחיצות - הופך לנרטיב של עלבון ושל כעס (`אַף` - כמו חרוֹן אף. `אַף` קשור לכעס - ובאופן כללי יותר - לאנרגיה וחיוּת עוצמתית).
הטקסט משתמש פה - בפעם הראשונה בסיפור - במינוח `אֱלֹהִים` (ולא `יְהוָה אֱלֹהִים`). האישה תופסת את המציאות באופן חדש: המציאות היא גורם מגביל, מסליל, מיַיעֶד ומָכְוִין (`אֱלֹהִים` לפי המילון).
הנרטיב הזה גורם לאישה לזהות ולשׁיֶים אלמנט במציאות - במציאות המסלילה (`אָמַר אֱלֹהִים`):
שנמנע ממנה מלהיות אחראית ומובילה, מלנווט בעולם - מלהבין את העולם - מלאכול מעצי הגן (`לֹא תֹאכְלוּ מִכֹּל עֵץ הַגָּן`). המציאות המסלילה מצפה ממנה להיות צייתנית ונטולת תובנות.

> בראשית ג ב: וַתֹּאמֶר הָאִשָּׁה אֶל הַנָּחָשׁ:  מִפְּרִי עֵץ הַגָּן נֹאכֵל.  

האשה נדרשת לדייק את הנרטיב ו״לתקן״ אותו (`וַתֹּאמֶר`): היא מכירה בכך שיש לה את היכולת לפתח תובנות מועילות (`מִפְּרִי עֵץ הַגָּן נֹאכֵל` - `פְּרִי` הוא התועלת שבתובנה), אבל...

> בראשית ג ג: וּמִפְּרִי הָעֵץ אֲשֶׁר בְּתוֹךְ הַגָּן אָמַר אֱלֹהִים לֹא תֹאכְלוּ מִמֶּנּוּ וְלֹא תִגְּעוּ בּוֹ:  פֶּן תְּמֻתוּן.  

`הָעֵץ אֲשֶׁר בְּתוֹךְ הַגָּן` הוא עץ החיים (`עֵץ הַחַיִּים בְּתוֹךְ הַגָּן` - בראשית ב ט).
עץ החיים הוא התובנה שעומדת בלב ליבו של הגן - בלב ליבו של ״הקיום שבו מבינים דברים״.
עץ החיים הוא ההבנה הבסיסית של חיים מתוך למידה ושינוי ופרגמטיות. ברמה מסויימת - עץ החיים מייצג את ״הגן״ - את החופש לאכול כל עץ.

עד לרגע זה - ההבנה היתה שכולם אוכלים מעץ החיים, ושסכנת המוות מגיעה מעץ הדעת טוב ורע.
אבל בשביל האישה - ברגע זה - נוצר מצב חדש ומערער מוסכמות: קיים איסור לאכול מעץ החיים!
האישה מבינה (`אָמַר`) שהמציאות המסלילה (`אֱלֹהִים`) מונעת ממנה מלאכול מעץ החיים (`וּמִפְּרִי הָעֵץ אֲשֶׁר בְּתוֹךְ הַגָּן ... לֹא תֹאכְלוּ מִמֶּנּוּ`).
האישה מוצאת את עצמה במציאות שבה מסוכן להיות עירומה וללא מחיצות (לזרום עם הנחש) ומסוכן לאכול כל תובנה בחופשיות (לאכול מעץ החיים).
פתאום - ההתנהגות הזאת - שעד עכשיו נחשבה לנורמה - מהווה בשביל האישה נֶגַע ומחלה (`וְלֹא תִגְּעוּ בּוֹ`) שתוביל לבלימה ודיכוי (`פֶּן תְּמֻתוּן`).

> בראשית ג ד: וַיֹּאמֶר הַנָּחָשׁ אֶל הָאִשָּׁה:  לֹא מוֹת תְּמֻתוּן.  

ומתוך המצוקה הזאת - האישה (כלומר - נרטיב הנחש באישה) מבצע מהפכה מחשבתית שתשנה את ההיסטוריה:
הנחש מוצא דרך שבה אפשר גם לאכול מעץ החיים, וגם לא למות!

> בראשית ג ה: כִּי יֹדֵעַ אֱלֹהִים כִּי בְּיוֹם אֲכָלְכֶם מִמֶּנּוּ וְנִפְקְחוּ עֵינֵיכֶם; וִהְיִיתֶם כֵּאלֹהִים יֹדְעֵי טוֹב וָרָע.  

הנחש מגדיר ש״הסללה היא ידיעה״: המציאות הפכה למסלילה מכיוון שהמציאות ״יודעת ומגדירה את האישה״.
`כִּי יֹדֵעַ אֱלֹהִים` צריך להתפרש כ״כי אלהים פירושו יודע״ - זהו משפט שלם (ולא התחלת משפט).
להבנה הזאת יש משמעות אדירה: האישה לא חייבת להיות פאסיבית מול מציאות נטולת פֵשֶר, אלא האישה יכולה לשנות את המציאות אם היא ״תהיה כאלוהים״.
ברגע שהאישה תייצר דיון ציבורי על ההבנה הזאת (`בְּיוֹם אֲכָלְכֶם מִמֶּנּוּ`) ייפתחו בפניה אופקים חדשים (`וְנִפְקְחוּ עֵינֵיכֶם`) והיא תוכל להשתתף במלאכת ההסללה - להשתתף במלאכת ההגדרה של מה רצוי ומוסרי וטוב ומה בזוי ורע (`וִהְיִיתֶם כֵּאלֹהִים יֹדְעֵי טוֹב וָרָע`).

> בראשית ג ו: וַתֵּרֶא הָאִשָּׁה כִּי טוֹב הָעֵץ לְמַאֲכָל וְכִי תַאֲוָה הוּא לָעֵינַיִם וְנֶחְמָד הָעֵץ לְהַשְׂכִּיל וַתִּקַּח מִפִּרְיוֹ וַתֹּאכַל; וַתִּתֵּן גַּם לְאִישָׁהּ עִמָּהּ וַיֹּאכַל.  

האישה מאמצת ראית עולם (`וַתֵּרֶא הָאִשָּׁה`) שבה להבין זה מוסרי (`טוֹב הָעֵץ לְמַאֲכָל`) ולפתוח אופקים חדשים זה נחשק (`תַאֲוָה הוּא לָעֵינַיִם`) ולנתח את המציאות באופן ביקורתי זה רצוּי (`נֶחְמָד הָעֵץ לְהַשְׂכִּיל`).
ומרגע שהאישה ״אוכל״ את התובנה הזאת, ומתחילה ״לדעת״ ולהשתתף בהסללת המציאות (`וַתִּקַּח מִפִּרְיוֹ וַתֹּאכַל`) - אז לאדם (האליטה) אין ברירה אלא להיכנס ולשחק במגרש החדש שהאישה יזמה (`וַתִּתֵּן גַּם לְאִישָׁהּ עִמָּהּ וַיֹּאכַל`).

מבחינת האישה זאת מהפכה:
- ממצב של חוסר אונים נלמד - למסוּגָלוּת (Learned Helplessness → Self-Efficacy).
- מחוויה של שליטה חיצונית - לחוויה של שליטה פנימית: שינוי במוקד השליטה (External → Internal Locus of Control).
- מתחושה של חוסר סוֹכְנוּת - לתחושה של סוֹכְנוּת (Lack of Agency → Agency).

## מאבק מעמדי

> בראשית ג ז: וַתִּפָּקַחְנָה עֵינֵי שְׁנֵיהֶם וַיֵּדְעוּ כִּי עֵירֻמִּם הֵם; וַיִּתְפְּרוּ עֲלֵה תְאֵנָה וַיַּעֲשׂוּ לָהֶם חֲגֹרֹת.  

השינוי הוא מרחיק לכת, וחוק התוצאות הבלתי צפויות נכנס לפעולה:
מסתבר שלא רק העיניים של האישה נפקחו: גם העיניים של האדם נפקחו (`וַתִּפָּקַחְנָה עֵינֵי שְׁנֵיהֶם`) - ושניהם נכנסים למשחק הגדול של הגדרת הטוב והרע וההסללה החברתית (`וַיֵּדְעוּ`).
זה יוצר התנגשות: לא התנגשות שטחית ואלימה בין קבוצות זרות - לא התנגשות רדודה כזאת, שבה לי יש את הנרטיב שלי - והנרטיב של האחר לא מעניין אותי.
ההתנגשות הזאת עמוקה יותר: זאת התנגשות שמוכרעת על ידי טענות (`תְאֵנָה` מלשון תֹאֲנָה - תירוץ ותלונה), מאבק על עליונות (`עֲלֵה`) ומלחמת דעות (`חֲגֹרֹת` - כמו לחגור כְלִי נשק).
נוצר מאבק מעמדי.

<ניתוח-לשוני ביטוי=״תְאֵנָה״>
ייתכן שהתְאֵנָה מייצגת תלונה ותירוץ:
`וַיְהִי הָעָם *כְּמִתְאֹנְנִים* רַע בְּאָזְנֵי יְהוָה וַיִּשְׁמַע יְהוָה וַיִּחַר אַפּוֹ וַתִּבְעַר בָּם אֵשׁ יְהוָה וַתֹּאכַל בִּקְצֵה הַמַּחֲנֶה` (במדבר יא:א)
`וְאָבִיו וְאִמּוֹ לֹא יָדְעוּ כִּי מֵיְהוָה הִיא כִּי *תֹאֲנָה* הוּא מְבַקֵּשׁ מִפְּלִשְׁתִּים וּבָעֵת הַהִיא פְּלִשְׁתִּים מֹשְׁלִים בְּיִשְׂרָאֵל` (שופטים יד:ד)
</ניתוח-לשוני>

<ניתוח-לשוני ביטוי=״חֲגֹרֹת״>
ייתכן שהחֲגֹרֹת מרמזות על התכוננות למלחמה, שכן החגור משמש לעיתים להחזקת החרב:
`*וַתַּחְגְּרוּ* אִישׁ אֶת כְּלֵי מִלְחַמְתּוֹ וַתָּהִינוּ לַעֲלֹת הָהָרָה` (דברים א:מא)
`וַיִּתְפַּשֵּׁט יְהוֹנָתָן אֶת הַמְּעִיל אֲשֶׁר עָלָיו וַיִּתְּנֵהוּ לְדָוִד וּמַדָּיו וְעַד חַרְבּוֹ וְעַד קַשְׁתּוֹ וְעַד *חֲגֹרוֹ*` (שמואל-א יח:ד)
</ניתוח-לשוני>

> בראשית ג ח: וַיִּשְׁמְעוּ אֶת קוֹל יְהוָה אֱלֹהִים מִתְהַלֵּךְ בַּגָּן לְרוּחַ הַיּוֹם; וַיִּתְחַבֵּא הָאָדָם וְאִשְׁתּוֹ מִפְּנֵי יְהוָה אֱלֹהִים בְּתוֹךְ עֵץ הַגָּן.  

תוך כדי הדיון הציבורי המטלטל (`לְרוּחַ הַיּוֹם`), האדם והאישה נאלצים להכיר בשינוי שחל במציאות.
הם שומעים הד מן העַבָר (`קוֹל`) - שבו המציאות היתה שלמה יותר ולא רק מסלילה (`יְהוָה אֱלֹהִים`), מציאות שבה היה ניתן ״ללכת״ בין שלל התובנות ללא מניעה (`מִתְהַלֵּךְ בַּגָּן`).
בתגובה לנזק ולקושי שבמציאות החדשה של מאבק מעמדי - האדם והאישה מתכנסים כל אחד ב״תיבת תהודה״ משלו - כל אחד בתוך הַבָנוֹתיו שלו (`וַיִּתְחַבֵּא הָאָדָם וְאִשְׁתּוֹ מִפְּנֵי יְהוָה אֱלֹהִים בְּתוֹךְ עֵץ הַגָּן`).

> בראשית ג ט: וַיִּקְרָא יְהוָה אֱלֹהִים אֶל הָאָדָם; וַיֹּאמֶר לוֹ אַיֶּכָּה.  

המציאות קוראת לאדם (לאליטה) לעשות חשבון נפש: להבין את מצבו החדש - היכן הוא בעולם. קול פנימי ששואל ״הלכת לאיבוד - אַיֶּכָּה?״

> בראשית ג י: וַיֹּאמֶר אֶת קֹלְךָ שָׁמַעְתִּי בַּגָּן; וָאִירָא כִּי עֵירֹם אָנֹכִי וָאֵחָבֵא.  

זיכרון העבר (`קֹלְךָ שָׁמַעְתִּי בַּגָּן`) מעורר את האדם להבין (`וַיֹּאמֶר`) את מצבו העגום. האדם רואה את עצמו-האמיתי - את ערוותו שלו (`עֵירֹם אָנֹכִי`) ואת הצורך הנואש שלו למַסֶך ולהסתיר את המציאות (`וָאֵחָבֵא`).

> בראשית ג יא: וַיֹּאמֶר מִי הִגִּיד לְךָ כִּי עֵירֹם אָתָּה; הֲמִן הָעֵץ אֲשֶׁר צִוִּיתִיךָ לְבִלְתִּי אֲכָל מִמֶּנּוּ אָכָלְתָּ.  

והאדם שואל את עצמו (`וַיֹּאמֶר`) מה הנסיבות שהובילו לכך שהוא מתחבא מעצמו האמיתי (`מִי הִגִּיד לְךָ כִּי עֵירֹם אָתָּה`) ?
והתשובה היא: האכילה מעץ הדעת טוב ורע - נטישת הנוהג העתיק של התרחקות מהתעסקות יתירה בהגדרות של מוּסר.
והתשובה הזאת היא גם שאלה: ומה גרם לזה?

> בראשית ג יב: וַיֹּאמֶר הָאָדָם:  הָאִשָּׁה אֲשֶׁר נָתַתָּה עִמָּדִי הִוא נָתְנָה לִּי מִן הָעֵץ וָאֹכֵל.  

והאדם עונה לעצמו: האישה - שהמציאות יצרה (`אֲשֶׁר נָתַתָּה עִמָּדִי`) שלא באשמתי - היא הכריחה אותי ״להיכנס למשחק הגדול״ (`הִוא נָתְנָה לִּי מִן הָעֵץ וָאֹכֵל`).
הניסוח `אֲשֶׁר נָתַתָּה עִמָּדִי` מרמז שההבנה הנכונה הזאת לא מגיעה מתוך השלמה עם מציאות - מתוך חוכמת חיים - אלא מתוך התחמקות מאשמה וגלגול אחריות: ההבנה הזאת היא במסגרת ה`אֵחָבֵא`.

<עיון>
נקודה חשובה ומעניינת לגבי המילה `הִוא` (`הִוא נָתְנָה לִּי מִן הָעֵץ וָאֹכֵל`):
מופיע פה בפעם הראשונה מוטיב שיחזור בעוד הרבה בסיפורים בהמשך: אישה שמוצגת כגבר - ״הוא״ במקום ״היא״.
הטעות היא לא טעות: השימוש ב״הוא״ מספר לשאישה יש ״סוֹכְנוּת״ - יש שליטה על המציאות - היא לא פאסיבית.
</עיון>

> בראשית ג יג: וַיֹּאמֶר יְהוָה אֱלֹהִים לָאִשָּׁה מַה זֹּאת עָשִׂית; וַתֹּאמֶר הָאִשָּׁה הַנָּחָשׁ הִשִּׁיאַנִי וָאֹכֵל.  

המציאות החדשה הזאת - הנוכחות הכבדה של המתח המעמדי - קוראת גם לאישה לשאול ״האם עשיתי נכון?״
והאישה עונה לעצמה: הנחש - אותו נרטיב לגיטימי שסיפר שאני חפשייה - הוא הוביל למצב הבעייתי הזה.

## גיבוש מבנה מעמדי יציב

> בראשית ג יד: וַיֹּאמֶר יְהוָה אֱלֹהִים אֶל הַנָּחָשׁ כִּי עָשִׂיתָ זֹּאת אָרוּר אַתָּה מִכָּל הַבְּהֵמָה וּמִכֹּל חַיַּת הַשָּׂדֶה; עַל גְּחֹנְךָ תֵלֵךְ וְעָפָר תֹּאכַל כָּל יְמֵי חַיֶּיךָ.

המציאות גורמת לגיבוש של תובנה חברתית על היחס לנחש - על היחס לנרטיבים של חופש וחוסר גבולות (`וַיֹּאמֶר יְהוָה אֱלֹהִים אֶל הַנָּחָשׁ`):
בגלל שהנרטיבים האלה מובילים למאבק מעמדי מזיק (`כִּי עָשִׂיתָ זֹּאת`) - יש עליהם סטיגמה שלילית (`אָרוּר אַתָּה`) מקסימלית.
זה גורם לכך שהנחש מקושר לארכיטיפ ״האינדיבידואליסט״ - ״האוונגרד״: הנחש מתקיים לא ברמה של אוכלוסיות (״אדמה״ לפי המילון) אלא ברמה של פרטים או קבוצות קטנות (`עָפָר` לפי המילון).
הדינאמיקה של הנחש היא מקוטעת, מתפרצת, מגיחה ונוגחת (`עַל גְּחֹנְךָ תֵלֵךְ`) - ומלוּוָה בתחושה של עליונות מוּסרית (`עַל`).

> בראשית ג טו: וְאֵיבָה אָשִׁית בֵּינְךָ וּבֵין הָאִשָּׁה וּבֵין זַרְעֲךָ וּבֵין זַרְעָהּ:  הוּא יְשׁוּפְךָ רֹאשׁ וְאַתָּה תְּשׁוּפֶנּוּ עָקֵב.  

חַבָרוֹת אנושיות לאורך כל ההיסטוריה  - כמעט כעניין של הגדרה - עוינות קבוצות אוונגרדיות (`וְאֵיבָה אָשִׁית בֵּינְךָ וּבֵין הָאִשָּׁה וּבֵין זַרְעֲךָ וּבֵין זַרְעָהּ`).

יש שני דרכים להבין את `הוּא יְשׁוּפְךָ רֹאשׁ וְאַתָּה תְּשׁוּפֶנּוּ עָקֵב`:
1. האדם יאפוף וירדוף את קבוצת האוונגרד ״ראש בראש״ - באופן גלוי ובעזרת ״ראשי הקהל״, אבל האוונגארד יתקיף את האדם בנקודות התורפה (`עָקֵב` כמו `יְהִי דָן נָחָשׁ עֲלֵי דֶרֶךְ שְׁפִיפֹן עֲלֵי אֹרַח הַנֹּשֵׁךְ *עִקְּבֵי* סוּס וַיִּפֹּל רֹכְבוֹ אָחוֹר` - בראשית מט:יז).
2. האדם יאפוף וירדוף את קבוצת האוונגרד בהתחלה (`רֹאשׁ` - כמו `מִי הִגִּיד *מֵרֹאשׁ* וְנֵדָעָה *וּמִלְּפָנִים* וְנֹאמַר` - ישעיהו מא:כו), אבל בסופו של דבר (`עָקֵב` - כמו `וְהִתְבָּרֲכוּ בְזַרְעֲךָ כֹּל גּוֹיֵי הָאָרֶץ *עֵקֶב* אֲשֶׁר שָׁמַעְתָּ בְּקֹלִי` - בראשית כב:יח) קבוצת האוונגרד תשתלט על הקונצנזוס.

<ניתוח-לשוני ביטוי=״יְשׁוּפְךָ״>
לאפוף מכל הצדדים.

באופן מאיים ומתקיף (שורשים ״נשפ״ ו״שופ״):
`*נָשַׁפְתָּ* בְרוּחֲךָ כִּסָּמוֹ יָם צָלֲלוּ כַּעוֹפֶרֶת בְּמַיִם אַדִּירִים` (שמות טו:י)
`וְגַם *נָשַׁף* בָּהֶם וַיִּבָשׁוּ וּסְעָרָה כַּקַּשׁ תִּשָּׂאֵם` (ישעיהו מ:כד)
`וָאֹמַר אַךְ חֹשֶׁךְ *יְשׁוּפֵנִי* וְלַיְלָה אוֹר בַּעֲדֵנִי` (תהילים קלט:יא)
`אֲשֶׁר בִּשְׂעָרָה *יְשׁוּפֵנִי* וְהִרְבָּה פְצָעַי חִנָּם` (איוב ט:יז) - שְׂעָרָה=סערה

באופן חיובי:
`עַל הַר *נִשְׁפֶּה* שְׂאוּ נֵס הָרִימוּ קוֹל` (ישעיהו יג:ב) - הר שסביבותיו צופים בו - הר שנישא על סביבותיו
</ניתוח-לשוני>

> בראשית ג טז: אֶל הָאִשָּׁה אָמַר הַרְבָּה אַרְבֶּה עִצְּבוֹנֵךְ וְהֵרֹנֵךְ בְּעֶצֶב תֵּלְדִי בָנִים; וְאֶל אִישֵׁךְ תְּשׁוּקָתֵךְ וְהוּא יִמְשָׁל בָּךְ.  

המתח המעמדי גורם סבל לאישה - סבל נפוץ ורב (`הַרְבָּה אַרְבֶּה עִצְּבוֹנֵךְ`).
אבל יש כאן תהליך חדש - שנובע מתוך הסבל הזה, ושהוא עצמו כרוך בסבל גדול: הריון.
מתוך המצוקה שבמתח המעמדי - האישה הָרַה (אולי אפילו קשור ל״הָר״ - האישה נהיית גבוהה וחשובה) ומייצרת **נרטיב ממשמע חדש** - סינטזה של הדיאלקטיקה שבין האליטה לעממיות (עוד על הריון והולדה - בראשית ג:כ ובראשית ד:א).

יש שני דרכים להבין את `וְאֶל אִישֵׁךְ תְּשׁוּקָתֵךְ וְהוּא יִמְשָׁל בָּךְ`:
1. האישה משתוקקת ״להיות ראוייה בעיני האליטה״ - האישה מאמצת את האידאלים החברתיים שהאליטה מגדירה: אופנה, חיתוך דיבור, אידאלים.
2. האישה משתוקקת להשוות את מעמדה לזה של האדם (`וְאֶל אִישֵׁךְ תְּשׁוּקָתֵךְ`) - אבל בפועל הפער המעמדי נשמר (`וְהוּא יִמְשָׁל בָּךְ`).

> בראשית ג יז: וּלְאָדָם אָמַר כִּי שָׁמַעְתָּ לְקוֹל אִשְׁתֶּךָ וַתֹּאכַל מִן הָעֵץ אֲשֶׁר צִוִּיתִיךָ לֵאמֹר לֹא תֹאכַל מִמֶּנּוּ אֲרוּרָה הָאֲדָמָה בַּעֲבוּרֶךָ בְּעִצָּבוֹן תֹּאכְלֶנָּה כֹּל יְמֵי חַיֶּיךָ.  

האליטה חייבת להגן על עצמה מטענות האישה (`כִּי שָׁמַעְתָּ לְקוֹל אִשְׁתֶּךָ`) ולהשתתף במאבק על מה מוּסרי ומה לא - מה טוב ומה רע (`וַתֹּאכַל מִן הָעֵץ`).
האליטה במאבק הזה מתוך חוסר ברירה - היא לא חפצה במאבק הזה וחוששת ממנו (`אֲשֶׁר צִוִּיתִיךָ לֵאמֹר לֹא תֹאכַל מִמֶּנּוּ`).
בעקבות כך האליטה חייבת לאכוף את סמכותה - ולדכא את העממיות.
וכך, לחרדתה, האליטה מאמללת את האוכלוסיה (`אֲרוּרָה הָאֲדָמָה בַּעֲבוּרֶךָ` - אדמה היא אוכלוסיה לפי המילון).
כדי לשרוד - האליטה חייבת להעמיק ולהבין מגמות באוכלוסיה (`בְּעִצָּבוֹן תֹּאכְלֶנָּה`): האליטה חייבת לעבור מחזורים של דיונים ציבוריים - להשתנות ולהתאים את אופן שליטתה בחברה (`כֹּל יְמֵי חַיֶּיךָ`).

> בראשית ג יח: וְקוֹץ וְדַרְדַּר תַּצְמִיחַ לָךְ; וְאָכַלְתָּ אֶת עֵשֶׂב הַשָּׂדֶה.  

האוכלוסיה (האדמה) מתעוררת ומקיצה (`קוֹץ`) בכל דוֹר מחדש (`דַרְדַּר`), ומצמיחה תובנות של התעוררות ומרדנות.
וכך האדם מוצא את עצמו נאלץ להתמודד עם תובנות (`וְאָכַלְתָּ`) שהן בעיניו פעוטות ושוליות (`עֵשֶׂב הַשָּׂדֶה` - עֵשֶׂב הוא צמח קטן).

> בראשית ג יט: בְּזֵעַת אַפֶּיךָ תֹּאכַל לֶחֶם עַד שׁוּבְךָ אֶל הָאֲדָמָה כִּי מִמֶּנָּה לֻקָּחְתָּ:  כִּי עָפָר אַתָּה וְאֶל עָפָר תָּשׁוּב.  

האליטה, תוך קוֹשי ובעוצמה של חיוּת (`בְּזֵעַת אַפֶּיךָ`) מתמודדת עם תובנות של מלחמה ומאבק (`תֹּאכַל לֶחֶם`) - עד לנפילה הבלתי נמנעת:
עד שהאליטה מאבדת את הבכורה ו״נופלת״ חזרה אל האוכלוסיה הכללית - אשר ממנה היא עלתה (`עַד שׁוּבְךָ אֶל הָאֲדָמָה כִּי מִמֶּנָּה לֻקָּחְתָּ`).
כל אליטה - בסופו של דבר - מורכבת מפרטים, וכל קבוצה - בסופו של דבר - מתפוררת חזרה לפרטים.

> בראשית ג כ: וַיִּקְרָא הָאָדָם שֵׁם אִשְׁתּוֹ חַוָּה:  כִּי הִוא הָיְתָה אֵם כָּל חָי.  

האליטה מזהַה בעממיות את מקור כל אי-היציבות (`כִּי הִוא הָיְתָה אֵם כָּל חָי` - ושוב המוטיב `הִוא`), ומבחינת האליטה - זה הופך להיות ״השם״ של העממיות - הרכיב המשמעותי ביותר בה (`וַיִּקְרָא הָאָדָם שֵׁם אִשְׁתּוֹ חַוָּה`). תהליך של ניכוּר וריחוק מעמדי.

> בראשית ג כא: וַיַּעַשׂ יְהוָה אֱלֹהִים לְאָדָם וּלְאִשְׁתּוֹ כָּתְנוֹת עוֹר וַיַּלְבִּשֵׁם.  
















בדרך כלל, העניינים מתייצבים במשך הזמן והמעמד השולט והמעמד הנשלט מסתגלים אחד לשני. היחסים בין המעמדות מפסיקים להיות "עירומים" - חסרי עכבות - והופכים להיות יחסים מתוחמים ומבוססי מנהג: מערכות מוסר ובגדים שמפרידים בין המעמדות.
כפי שנראה בהמשך - היחסים בין האדם והאשה יכולים להיות יחסי הובלה עדינים, ללא ניצול נגלה.

> בראשית ג כב: וַיֹּאמֶר יְהוָה אֱלֹהִים הֵן הָאָדָם הָיָה כְּאַחַד מִמֶּנּוּ לָדַעַת טוֹב וָרָע; וְעַתָּה פֶּן יִשְׁלַח יָדוֹ וְלָקַח גַּם מֵעֵץ הַחַיִּים וְאָכַל וָחַי לְעֹלָם.  

האדם מבין שיש כמה מערכות מוסר - כל מערכת היא רק אחת מתוך כמה אפשרויות (כְּאַחַד מִמֶּנּוּ לָדַעַת טוֹב וָרָע).
הבנה זאת מפחידה אותו (פֶּן), שכן הוא מאויים מכל שינוי של המערכת המוסרית שמבטיחה את המשך עליונותו.
האדם מפחד ממודלים חדשים ושונים (עֵץ הַחַיִּים) שיכפו עליו שינוי מתמיד (וָחַי לְעֹלָם).

> בראשית ג כג: וַיְשַׁלְּחֵהוּ יְהוָה אֱלֹהִים מִגַּן עֵדֶן לַעֲבֹד אֶת הָאֲדָמָה אֲשֶׁר לֻקַּח מִשָּׁם.  
> בראשית ג כד: וַיְגָרֶשׁ אֶת הָאָדָם; וַיַּשְׁכֵּן מִקֶּדֶם לְגַן עֵדֶן אֶת הַכְּרֻבִים וְאֵת לַהַט הַחֶרֶב הַמִּתְהַפֶּכֶת לִשְׁמֹר אֶת דֶּרֶךְ עֵץ הַחַיִּים.  

המציאות של יחסי אדם/אשה מובילה לשינוי מהותי בתפיסות העולם: לא עוד "גן עדן" ונטיה פשוטה לכיוון הנחשק - אלא צורות התנהגות מקובעות שלא מכוונות להנאה אלא מכוונות לייצוב יחסי כוחות בין שכבות חברתיות.
הרתיעה מ"הנטיה הפשוטה לכיוון הנחשק" (גַן עֵדֶן) מתוחזקת על ידי:
- "לַהַט הַחֶרֶב הַמִּתְהַפֶּכֶת" - הפחד מפני מהפכה פוליטית,
- "כְּרֻבִים" (כלומר סוככים): שמרנות: הדחקה וחוסר לגיטמיות של דעות אוונגארדיות.

הגיע הזמן להתבונן לתוך הסמלים ה’ ואלקים.
אלקים מסמל מצבים בהם תרבות מופעלת על ידי המציאות, ריאליזם וחוקיות.
ומהצד השני, ה׳ מסמל מצבים בהם תרבות מופעלת על ידי רגש, חזון, ותחושות בטן.

סיפור הבריאה הוא ניתוח לוגי של התפתחות המחשבה - ולכן המציאות בו מסומלת כאלקים.
לעומתו, סיפור גן העדן והגירוש והדיאלקטיקה בין אדם ואשה הוא סיפור של התרבויות הראשונות והבתוליות, בעידן שבו לאנושות עדיין לא היתה תפיסה היסטורית של תהליכים. בעידן ההוא עדיין לא התפתחה הפרדה ברורה בין תפיסות עולם לוגיות וחוקיות, לתפיסות עולם של רגש ותחושות בטן. בסיפור הזה תפיסת העולם מסומלת ע"י "ה’ אלקים".
מעניין שיש בסיפור הזה מקום אחד שבו יש שימוש באלקים (בלי ה’): בדיון בין הנחש לאשה. זה המקום בו האשה מתקוממת נגד מערכת החוקים הבלתי כתובה שמכתיבה את כפיפותה לאדם, ושואפת להגדיר מחדש את הטוב והרע -האשה שואפת להשתנות ולפעול כ"אלהים"...

בסיפורים שבהמשך, ישנם סיפורים שהם בעיקרם תהליכים של אלהים, ויש סיפורים שהם בעיקרם תהליכים של ה’.


