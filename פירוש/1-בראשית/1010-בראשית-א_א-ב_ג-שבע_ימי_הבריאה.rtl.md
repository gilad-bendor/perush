# שבע ימי הבריאה: קיצור תולדות התרבות

שבע ימי הבריאה הוא סיפור מבוא: מעבר לסיפור עצמו, הרצף הזה מבסס את המושגים העקריים ב "מילון" - מושגים שישמשו בהמשך לתרגום שאר הסיפורים.
שבע ימי הבריאה הם הסיפור הארכיטיפי של התפתחות התרבות האנושית ברמה הגבוהה והכללית ביותר:
נקודת המוצא היא ״פרוטו-תרבויות״ נטולות כל אלמנט של ״תרבות״, כלומר קבוצות של פרטים שמסוגלים לתקשר, אבל עדיין לא מינפו את היכולת הזאת כדי לייצר תובנות ומודלים של העולם, זהות, או נרטיב: התקשורת משמשת לייעול התפקוד הקבוצתי ברמה המיידית והבסיסית ביותר (למשל תיאום ציד, ליקוט, נדידה, ופיתרון מחלוקות פנימיות וחיצוניות - לחימה).

> בראשית א א: בְּרֵאשִׁית בָּרָא אֱלֹהִים אֵת הַשָּׁמַיִם וְאֵת הָאָרֶץ.  
> בראשית א ב: וְהָאָרֶץ הָיְתָה תֹהוּ וָבֹהוּ וְחֹשֶׁךְ עַל פְּנֵי תְהוֹם; וְרוּחַ אֱלֹהִים מְרַחֶפֶת עַל פְּנֵי הַמָּיִם.  

יש כאן שימוש במושגים שיוסברו בהמשך: שמים, ארץ, מים וחושך (תהום = מים עמוקים), ולכן נחזור אל שני המשפטים האלה שוב בסוף הפרק.

המושג `אֱלֹהִים` (שיוסבר לעומק רק בבראשית פרק יז) הוא מעיין כח לא-ניתן-להגדרה שדוחף להתפתחות, לכיוון מסויים.
ייתכן שהמילה `אֱלֹהִים` נגזרת מ-״ממשהו *אל* משהו״ במובן של ״לכיוון משהו״, כמו ״אֵלֶיהֶם״.
המושג `אֱלֹהִים` דומה למושג ההגליאני ״Weltgeist״ - כלומר ״רוח העולם״.
המצב הבראשיתי מתואר מצד אחד כ`תֹהוּ וָבֹהוּ` - חוסר תוחלת, חוסר כיוון ושאיפה, התעסקות בכאן ובעכשיו.
אבל מצד שני, כבר במצב הזה קיים מעיין ״כח״ שעתיד לדחוף את הפרוטו-תרבויות בנתיב ההתפתחות.

## יום ראשון: אור - דיון ציבורי

> בראשית א ג: וַיֹּאמֶר אֱלֹהִים יְהִי אוֹר; וַיְהִי אוֹר.  

`אוֹר` (ופעולת הרְאִייָה) מסמלים התבוננות והכרה.
בהקשר של קבוצות מלקטים/ציידים קדומים, המשמעות היא שימוש בשפה ובסימבולים מתפתחים והולכים כדי לייצר התייעצות של הקבוצה - מעיין מחשבה קולקטיבית: לשבת סביב המדורה ולדבר ביחד.
מרגע זה, ניתן להתחיל לחשוב על הקבוצה כאל ״ישות מחשבתיות״ - כאל ״תרבות״.

> בראשית א ד: וַיַּרְא אֱלֹהִים אֶת הָאוֹר כִּי טוֹב; וַיַּבְדֵּל אֱלֹהִים בֵּין הָאוֹר וּבֵין הַחֹשֶׁךְ.  
> בראשית א ה: וַיִּקְרָא אֱלֹהִים לָאוֹר יוֹם וְלַחֹשֶׁךְ קָרָא לָיְלָה; וַיְהִי עֶרֶב וַיְהִי בֹקֶר יוֹם אֶחָד.  

המילון מתרגם את מחזור היממה ״...←בוקר←יום←ערב←לילה←בוקר←...״ - כמקביל למודל ההֵגֶלִיאָנִי של דיאלקטיקה וסינטזה:
  **בוקר** - מלשון בקרה ובחינה, שמובילה להתגבשות של דיאלקטיקה - תזה ואנטי-תזה. זה מוביל ל-  
  **יום** - הדיאלקטיקה יוצרת דיון ציבורי, אינטרוספקטיבה, וחיפוש. זה מוביל ל-  
  **ערב** - כמו שְתִּי-ועֵרֶב, כמו עַרְבוּת-הדדית - סינטזה והטמעה את התובנות. זה מוביל ל-  
  **לילה** - תקופת ״שקט״ בין דיאלקטיקות - תהליכים שמתבצעים ללא דיון ציבורי: פעילות אוטומטית, או אפילו הבשלה של תובנות ״מלמטה״ - ללא דיון פומבי. וזה מוביל לבוקר, במחזוריות אינסופית.  

בנקודה זאת - ביום הבריאה הראשון - נוסד למעשה המחזור הדיאלקטי:
`וַיַּבְדֵּל אֱלֹהִים בֵּין הָאוֹר וּבֵין הַחֹשֶׁךְ` מציג את מוטיב **ההבדלה**:
פעולת ההבדלה - הפעולה הקוגניטיבית של הפרדה בין אלטרנטיבות ומתן ״שם״ לאפשרויות השונות (שִיוּם \ סימבוליזציה) - היא הבסיס לדיאלקטיקה, והדיאלקטיקה היא הבסיס להתפתחות תרבותית.
פעולת ההבדלה של היום הראשון היא מיסוד המחזור הדיאלקטי עצמו: ההכרה בקיומו ובחשיבותו של דיון ציבורי.
המחזור הדיאלקטי נוצר רק אחרי ש-`וַיַּרְא אֱלֹהִים אֶת הָאוֹר כִּי טוֹב` (טוב - כלומר רצוי ונחשב חיובי): רק אחרי שהקבוצה מפנימה את חשיבות הדיון הציבורי ו״ממסדת״ אותו - בבצעת אותו באופן שגרתי.
למעשה - הבנת המשמעות של הדיון הציבורי, השִיוּם שלו, והבחירה להתייחס אליו בחיוב - היא עצמה מחזור דיאלקטי הֵגֶלִיאָנִי - היא עצמה יום: היום הראשון.

מוטיב ההבדלה יופיע גם ביום השני (`וִיהִי מַבְדִּיל בֵּין מַיִם לָמָיִם`) וביום הרביעי (`לְהַבְדִּיל בֵּין הַיּוֹם וּבֵין הַלָּיְלָה`): כפי שנראה, אלה יהיו שלבים נוספים בשיכלול של התהליך הדיאלקטי.

---

## יום שני: שמים - הפרדה מהאחר

> בראשית א ו: וַיֹּאמֶר אֱלֹהִים יְהִי רָקִיעַ בְּתוֹךְ הַמָּיִם וִיהִי מַבְדִּיל בֵּין מַיִם לָמָיִם.  
> בראשית א ז: וַיַּעַשׂ אֱלֹהִים אֶת הָרָקִיעַ וַיַּבְדֵּל בֵּין הַמַּיִם אֲשֶׁר מִתַּחַת לָרָקִיעַ וּבֵין הַמַּיִם אֲשֶׁר מֵעַל לָרָקִיעַ; וַיְהִי כֵן.  
> בראשית א ח: וַיִּקְרָא אֱלֹהִים לָרָקִיעַ שָׁמָיִם; וַיְהִי עֶרֶב וַיְהִי בֹקֶר יוֹם שֵׁנִי.  

ה-`אוֹר` - ההתייעצות הקבוצתית - מהווה בסיס להתפתחות הבאה: להכרה בפער בין הקבוצה לעולם ולקבוצות אחרות.
בעוד שההכרה של ״אנחנו״ ו״הם״ היא הכרה קדומה ביותר (שקיימת בחיות רבות), מרגע שיש מחשבה קולקטיבית בקבוצה, הפער הזה מקבל עומק ומשמעות אחרים לגמרי.
ה״עולם״, ה״חוץ״, מקבל אופי ותכונות.
מעכשיו, יש מודעות סימבולית להפרדה הזאת - ל-`רָקִיעַ` הזה:
מעכשיו, המחשבה הקולקטיבית תתיחס באופן מודע והכרתי אל ה״אנחנו״ (`הַמַּיִם אֲשֶׁר מִתַּחַת לָרָקִיעַ`) מול ״החוץ״ (`הַמַּיִם אֲשֶׁר מֵעַל לָרָקִיעַ`).
מעניין שה-״אנחנו״ מיוצג כ-`מִתַּחַת`, והחוץ מיוצג כ-`מֵעַל`: המילון מתרגם את ציר הגובה לציר של עליונות וכפיפות - לציר של חשיבות.
כלומר, בשלב הזה הקבוצות חוות את עצמן ככפופות לעולם - כחלק טבעי וסביל מהמארג של העולם - שנתפס כקסום ועליון.

גם ביום הזה מופיע מוטיב **ההבדלה** - כלומר שכלול המחזור הדיאלקטי: האבחנה בין ה״אנחנו״ ל״חוץ״ מהווה ציר מרכזי של הדיאלקטיקה האנושית.
מעניין שהשמיים (והשבת) הם היחידים שלא כתוב בהם `טוֹב`. השמיים לא מרגישים טובים, רצויים, מועילים. אולי בגלל שההכרה בפער בין האנחנו לחוץ היא הכרה שלא נחווית כהישג אלא כהבנה שנכפית עלינו - הבנה מאיימת שיש להתמודד איתה.

## יום שלישי: ארץ וימים, צמחים - עמידה מול העולם

> בראשית א ט: וַיֹּאמֶר אֱלֹהִים יִקָּווּ הַמַּיִם מִתַּחַת הַשָּׁמַיִם אֶל מָקוֹם אֶחָד וְתֵרָאֶה הַיַּבָּשָׁה; וַיְהִי כֵן.  
> בראשית א י: וַיִּקְרָא אֱלֹהִים לַיַּבָּשָׁה אֶרֶץ וּלְמִקְוֵה הַמַּיִם קָרָא יַמִּים; וַיַּרְא אֱלֹהִים כִּי טוֹב.  

`יִקָּווּ הַמַּיִם מִתַּחַת הַשָּׁמַיִם אֶל מָקוֹם אֶחָד` - יִקָּווּ כמו יֶקָּווּ - יִירצוּ:
חווית הקיום כחלק טבעי וסביל מהמארג של עולם קסום מתפתחת.
נוצרים ״רצונות״ מול העולם: דרישה לשנות את העולם ואת מקומנו בו.
שינוי דרמטי זה מאפשר התפתחות של ״תפיסות מקובעות״ - `יַּבָּשָׁה` שהיא בעצם ״מיים קרושים״ (ולא היעדר מים).

נפתח עידן חדש, שבו הקבוצה מגבשת חוויה של קיום עצמי מול העולם - קיום שמכיל רצונות והבנות של יחסי הגומלין בין האנחנו לעולם.

**המושג `אֶרֶץ` (או ״מקום״) הוא אחד המושגים המרכזיים בפירוש, ומייצג את החווית הקיום הקבוצתית האינסטינקטיבית - התת-הכרתית.**
החוויה הזאת מהווה את הבסיס לתובנות שמתפתחות ומשתכללות:

> בראשית א יא: וַיֹּאמֶר אֱלֹהִים תַּדְשֵׁא הָאָרֶץ דֶּשֶׁא עֵשֶׂב מַזְרִיעַ זֶרַע עֵץ פְּרִי עֹשֶׂה פְּרִי לְמִינוֹ אֲשֶׁר זַרְעוֹ בוֹ עַל הָאָרֶץ; וַיְהִי כֵן.  
> בראשית א יב: וַתּוֹצֵא הָאָרֶץ דֶּשֶׁא עֵשֶׂב מַזְרִיעַ זֶרַע לְמִינֵהוּ וְעֵץ עֹשֶׂה פְּרִי אֲשֶׁר זַרְעוֹ בוֹ לְמִינֵהוּ; וַיַּרְא אֱלֹהִים כִּי טוֹב.  
> בראשית א יג: וַיְהִי עֶרֶב וַיְהִי בֹקֶר יוֹם שְׁלִישִׁי.  

`זֶרַע`- בהגדרה - הוא פוטנציאל להתפתחות. עולם הצומח מוגדר כעולם של צמיחה והתפתחות איטרטיבית.
הופעת ה-`אֶרֶץ` - העיקרון של בחינת חווית הקיום והרצון להתמודד מולה - מוביל לפיתוח תובנות לגבי העולם - תובנות הולכות ומתפתחות.
זהו הבסיס לתהליך התפתחות התרבויות - כמאבק בלתי פוסק מול העולם, ככיבוש ושאיפה לעבר שינוי מקומנו בעולם.

**עולם הצומח הוא אחד המושגים המרכזיים בפירוש, ומייצג תובנות על העולם ועל היחסים בין התרבות לעולם.**

ניתן להבחין בציר של מורכבות של רעיונות:
- `דֶּשֶׁא עֵשֶׂב` - רעיונות ספונטניים ומיידיים: רעיונות, תובנות, ופתרונות שצומחים כתגובה ישירה לצורך רגעי. הדשא `מַזְרִיעַ זֶרַע` - רעיון שיכול פשוט להוביל לרעיונות נוספים.
- `עֵץ פְּרִי` - רעיונות גדולים, מורכבים, ומועילים (פירות מזינים יותר מזרעים). `עֹשֶׂה פְּרִי` - שדורשים עשייה ומאמץ כדי להיווצר. `לְמִינוֹ` - רעיונות מורכבים דורשים התמחוּת. `זַרְעוֹ בוֹ` - הזרע של הפרי - כלומר היכולת לשכלל את הרעיון - טמון עמוק בתוכו (`בוֹ`) - ודורש עיכול של הפרי על מנת להגיע אליו. `עַל הָאָרֶץ` - עליון ונשגב מהארץ: נותן ערך ומשמעות מעבר לחווית הקיום הבסיסית.

## יום רביעי: המאורות - התבוננות וניתוח

> בראשית א יד: וַיֹּאמֶר אֱלֹהִים יְהִי מְאֹרֹת בִּרְקִיעַ הַשָּׁמַיִם לְהַבְדִּיל בֵּין הַיּוֹם וּבֵין הַלָּיְלָה; וְהָיוּ לְאֹתֹת וּלְמוֹעֲדִים וּלְיָמִים וְשָׁנִים.  
> בראשית א טו: וְהָיוּ לִמְאוֹרֹת בִּרְקִיעַ הַשָּׁמַיִם לְהָאִיר עַל הָאָרֶץ; וַיְהִי כֵן.  

מתוך החוויה של רצון מול העולם (ארץ), ומתוך התפתחות של תובנות על העולם (צמחים), צצה ועולה צורת מחשבה חדשה: **הבנת העקרונות של העולם**.
ההתבוננות והניתוח של  ה״שמיים״ - של החוץ - מגלה סדירות שמזמינה התעמקות והסקת עקרונות.
ה-`מְאֹרֹת` הם ״יוצרי אור״ - כלומר אלמנטים שגורמים להתבוננות ודיון ציבורי. ויוצרי האור הללו ממוקמים `בִּרְקִיעַ הַשָּׁמַיִם` - בחוויה של החוץ.
האור נוצר בגלל התכונה המיוחדת של השמיים: הם סדירים באופן חלקי, ודורשים הבנה וניתוח.
המאורות הם:
- `אֹתֹת`: **סיגנלים**, פעילות של החוץ, שדורשת הבנה כדי לגבש תגובה.
- `מוֹעֲדִים`: החוץ **מֵגַלֶה** סכנות והזדמנויות באופן ברור (מלשון ציבוריות וגילוי פומבי - ראה ניתוח לשוני למטה), ויש חשיבות לזיהוי התבניות.
- `יָמִים`: החוץ מחייב **דיונים ציבוריים** והתבוננות כדי להתמודד עם מצבים.
-  `שָׁנִים`: תהליכים ש**נישנים** בעקביות, תהליכים שאפשר ללמוד, לזהות, ולחזות מהם את העתיד באופן מדוייק יותר.

<ניתוח-לשוני מוקד="מוֹעֲדִים"> השורש הבסיסי ״עד״ לשורשיו השונים: גלוי, פומבי, ציבורי:
- ״עוֹד״: קיום, נוכחות: `הָאֱלֹהִים הָרֹעֶה אֹתִי *מֵעוֹדִי* עַד הַיּוֹם הַזֶּה` (בראשית מח טו), `כִּי *עוֹדְךָ* חָי` (בראשית מו ל)
- ״עַד״: לנצח: `יְהוָה יִמְלֹךְ לְעֹלָם *וָעֶד*` (שמות טו יח)
- ״בְעָד״: בשביל מישהו גלוי:  (בעד, בעדי, בעדו): `הַעְתִּירוּ *בַּעֲדִי*` (שמות ח כד),  `וְכִפֶּר *בַּעֲדוֹ וּבְעַד* בֵּיתוֹ` (ויקרא טז ו)
- ״עֵד״: התראה פומבית, או עדוּת פומבית: `*הָעֵד הֵעִד* בָּנוּ הָאִישׁ לֵאמֹר` (בראשית מג ג)
- ״עֵדָה״: קהל: "וְנִכְרְתָה הַנֶּפֶשׁ הַהִוא *מֵעֲדַת* יִשְׂרָאֵל" (שמות יב יט)
- ״וִיעוּד": כינוס וגילוי פומבי: `*וְנֹעַדְתִּי* שָׁמָּה לִבְנֵי יִשְׂרָאֵל` (שמות כט מג)
- ״עָדִי״: תכשיט (לניראות ומיצוב): `וְלֹא שָׁתוּ אִישׁ *עֶדְיוֹ* עָלָיו` (שמות לג ד)
- ״מוֹעֵד״: זמן התכנסות ציבורית: `*לְמוֹעֵד* חֹדֶשׁ הָאָבִיב` (שמות לד יח)
- ״עֵדוּת״ - מקום טִקסי: `וַיַּנִּיחֵהוּ אַהֲרֹן לִפְנֵי *הָעֵדֻת* לְמִשְׁמָרֶת` (שמות טז לד)
</ניתוח-לשוני>

התרבות נכנסת לרמת התפתחות שמאפשרת לה שליטה חלקית על החוץ וניהול שלו דרך הבנה וניתוח לוגיים.

גם ביום הזה מופיע מוטיב **ההבדלה** - כלומר שכלול המחזור הדיאלקטי: השימוש בכלים לוגיים והגישה הרציונלית הופכים לציר מרכזי של הדיאלקטיקה האנושית.

> בראשית א טז: וַיַּעַשׂ אֱלֹהִים אֶת שְׁנֵי הַמְּאֹרֹת הַגְּדֹלִים:  אֶת הַמָּאוֹר הַגָּדֹל לְמֶמְשֶׁלֶת הַיּוֹם וְאֶת הַמָּאוֹר הַקָּטֹן לְמֶמְשֶׁלֶת הַלַּיְלָה וְאֵת הַכּוֹכָבִים.  

<מדרש>
ההשפעות מהחוץ מגוונות באופיין:
- `הַמָּאוֹר הַגָּדֹל לְמֶמְשֶׁלֶת הַיּוֹם` הם השפעות מהחוץ שגורמות לדיון ציבורי ואפילו ״שולטות״ עליו: מחייבות ומכווינות אותו.
  דוגמאות קלאסיות הם איומים מצד שבטים אחרים, או משבר משמעותי אחר שמחייב פעולה ציבורית.
- `הַמָּאוֹר הַקָּטֹן לְמֶמְשֶׁלֶת הַלַּיְלָה` הם השפעות מהחוץ שגורמות לדיון פרטי - אצל יחידים או קבוצות קטנות.
  דוגמאות קלאסיות הם סיפורים משמעותיים של סוחרים ונוודים - שמחייבים מחשבה וקשב, אבל לא ברמה הציבורית.
- `הַכּוֹכָבִים` - מאופיינים בריבוי ובמורכבות מיבנית (קונסטלציות) - אולי הכוכבים מייצגים מגוון גדול של תבניות מורכבות וקשות לפיענוח, שהחוץ מציב בפני תרבות: הכוכבים הם ״אור רקע״ שמפרה את המחשבה הקולקטיבית אבל לא ״שולט״ בה.
  דוגמאות קלאסיות הם מיתולוגיות וסיפורים שמסבירים את העולם, מעשירים את הדימיון הקולקטיבי, ושמאפשרים טקסים או הצגות דרמתיות.
</מדרש>

> בראשית א יז: וַיִּתֵּן אֹתָם אֱלֹהִים בִּרְקִיעַ הַשָּׁמָיִם לְהָאִיר עַל הָאָרֶץ.  
> בראשית א יח: וְלִמְשֹׁל בַּיּוֹם וּבַלַּיְלָה וּלְהַבְדִּיל בֵּין הָאוֹר וּבֵין הַחֹשֶׁךְ; וַיַּרְא אֱלֹהִים כִּי טוֹב.  
> בראשית א יט: וַיְהִי עֶרֶב וַיְהִי בֹקֶר יוֹם רְבִיעִי.  

---

הימים שני שלישי ורביעי מהווים חטיבה אחת: רצף התפתחותי על ציר חווית הקיום - מחווית קיום סבילה כחלק מהטבע אל חוויה של מעורבות עמוקה ופעילה בתנאי הקיום.
ימי חמישי שישי ושבת, לעומת זאת, עוסקים בציר הזהות התרבותית. כלומר, מבחינת הפירוש, יום חמישי לא בא בהכרח **אחרי** היום הרביעי;
ימי חמישי שישי ושבת מתרחשים ומתפתחים ככל שציר חווית הקיום מתפתח:

## יום חמישי: חיות הים והעופות - נרטיבים ונִראוּת

> בראשית א כ: וַיֹּאמֶר אֱלֹהִים יִשְׁרְצוּ הַמַּיִם שֶׁרֶץ נֶפֶשׁ חַיָּה; וְעוֹף יְעוֹפֵף עַל הָאָרֶץ עַל פְּנֵי רְקִיעַ הַשָּׁמָיִם.  
> בראשית א כא: וַיִּבְרָא אֱלֹהִים אֶת הַתַּנִּינִם הַגְּדֹלִים; וְאֵת כָּל נֶפֶשׁ הַחַיָּה הָרֹמֶשֶׂת אֲשֶׁר שָׁרְצוּ הַמַּיִם לְמִינֵהֶם וְאֵת כָּל עוֹף כָּנָף לְמִינֵהוּ וַיַּרְא אֱלֹהִים כִּי טוֹב.  
> בראשית א כב: וַיְבָרֶךְ אֹתָם אֱלֹהִים לֵאמֹר:  פְּרוּ וּרְבוּ וּמִלְאוּ אֶת הַמַּיִם בַּיַּמִּים וְהָעוֹף יִרֶב בָּאָרֶץ.  
> בראשית א כג: וַיְהִי עֶרֶב וַיְהִי בֹקֶר יוֹם חֲמִישִׁי.  

מקדמת הימים, קבוצות ותרבויות אנושיות התחככו זאת עם זאת, נלחמו התמודדו, ושיתפו פעולה.
חיכוך זה יצר צורך לגבש זהות - לנסח **סיפור** או **נרטיב** שמסביר מי אנחנו, במה אנו שונים מקבוצות אחרות, איך אנחנו מתייחסים אליהם, ואיזה רושם אנחנו רוצים ליצור.
במילון שלנו - נרטיב מיוצג כעולם החי.

השלב הראשון בהתפתחות הנרטיבים הוא ״חיות המים״:
`יִשְׁרְצוּ הַמַּיִם שֶׁרֶץ נֶפֶשׁ חַיָּה` - המים מייצגים רצון, מוטיבציה, פחד. חיות המים הם נרטיבים שנוצרים בהשראת המים.
ייתכן שה`הַתַּנִּינִם הַגְּדֹלִים` הם הרצונות הארכיטיפיים הגדולים והקלאסיים, למשל רצון בשליטה, ביטחון, וכבוד.

השלב השני בהתפתחות הנרטיבים הוא ״חיות ארץ←שמים״:
`וְעוֹף יְעוֹפֵף עַל הָאָרֶץ עַל פְּנֵי רְקִיעַ הַשָּׁמָיִם` - מצד אחד `עַל הָאָרֶץ` - זהות עצמית, נרטיב של מי אנחנו, אבל מהצד השני `עַל פְּנֵי רְקִיעַ הַשָּׁמָיִם` - הנרטיב הזה בנוי ומכוון כלפי חוץ - להיראות באופן מסויים כלפי חוץ. אלו הם נרטיבים של זהות - שמכוונים לנראות, תדמית ומיצוב. 

זאת היא תחילתו של עולם **החי**. לפי המילון - חיים הם דינאמיות ושינוי. עולם החי הוא דינאמי וסוער בהרבה מעולם הצומח.  
גם עולם הצומח (תובנות על העולם) משתנה ומתפתח: הוא `מַזְרִיעַ זֶרַע` - מתפתח על בסיס תובנות קודמות - אבל לאט, ובהתאם לשינויים בעולם.
לעומתו, לעולם החי יש ״חיים משלו״: הוא מגיב לנרטיבים חיצוניים ופנימיים, ויכול להשתנות עקב תהליכים תרבותיים ושינויים ברצון ובזהות;
זהו "פְּרוּ וּרְבוּ וּמִלְאוּ אֶת הַמַּיִם בַּיַּמִּים וְהָעוֹף יִרֶב בָּאָרֶץ" - החיות, מטבעם, ״מולידות גרסאות חדשות״ באופן תכוף וטבעי. חיות הם ״מגוון״ - הם מרקם חברתי מרובה זרמים וגוונים.
הגיוון הזה נתפס כדבר חיובי - `וַיְבָרֶךְ אֹתָם אֱלֹהִים` - כפלורליזם נכון וטוב.

TODO: לנסות להגדיר ולנסח יותר טוב את ההבדל בין עולם הצומח לעולם החי. בנוסף, למה ״הגיוון הזה נתפס כדבר חיובי - `וַיְבָרֶךְ אֹתָם אֱלֹהִים` - כפלורליזם נכון וטוב״ ?

## יום שישי: חיות הארץ והאדם - נרטיב ממשמע

> בראשית א כד: וַיֹּאמֶר אֱלֹהִים תּוֹצֵא הָאָרֶץ נֶפֶשׁ חַיָּה לְמִינָהּ בְּהֵמָה וָרֶמֶשׂ וְחַיְתוֹ אֶרֶץ לְמִינָהּ; וַיְהִי כֵן.  
> בראשית א כה: וַיַּעַשׂ אֱלֹהִים אֶת חַיַּת הָאָרֶץ לְמִינָהּ וְאֶת הַבְּהֵמָה לְמִינָהּ וְאֵת כָּל רֶמֶשׂ הָאֲדָמָה לְמִינֵהוּ; וַיַּרְא אֱלֹהִים כִּי טוֹב.  

בעוד חיות המים וחיות ״ארץ←שמים״ (עופות) הם שלב התפתחותי ראשוני,
השלב הבא הוא `חַיַּת הָאָרֶץ`: נרטיבים שבאים להסביר מי אנחנו - בראש ובראשונה לעצמנו: לא בגלל רצונות, ולא בשביל תדמית חיצונית.

> בראשית א כו: וַיֹּאמֶר אֱלֹהִים נַעֲשֶׂה אָדָם בְּצַלְמֵנוּ כִּדְמוּתֵנוּ; וְיִרְדּוּ בִדְגַת הַיָּם וּבְעוֹף הַשָּׁמַיִם וּבַבְּהֵמָה וּבְכָל הָאָרֶץ וּבְכָל הָרֶמֶשׂ הָרֹמֵשׂ עַל הָאָרֶץ.  

ולבסוף, האדם: **הנרטיב הממשמע**
האדם הוא, בבסיסו, חיה - נרטיב. אבל היחודיות שלו היא שהוא ״רוֹדֶה״ בכל שאר החיות: `וְיִרְדּוּ בִדְגַת הַיָּם וּבְעוֹף הַשָּׁמַיִם וּבַבְּהֵמָה וּבְכָל הָאָרֶץ וּבְכָל הָרֶמֶשׂ הָרֹמֵשׂ עַל הָאָרֶץ`.
האדם הוא הבשלה של תהליך גיבוש הזהות: הוא הנרטיב הכולל שעושה אינטגרציה לכל תתי-הנרטיבים (החיות):
תרבות מכילה נרטיבים סותרים - למשל תרבות יכולה לחוות את עצמה כנדיבה, אבל מזהה שיש בה רכיבים של אכזריות: הקונפליקט בין הנרטיבים מתעורר דחף ליצר ״נרטיב על״ שכופה את עצמו על תתי הנרטיבים, משנה אותם, מגדיל את חלקם, דוחה לשוליים את חלקם, ומביא שלמות (יחסית) למגוון הנרטיבים של החברה.
כֶמובן מאליו - שליטת האדם בחיות היא חלקית, ומהווה מאבק מתמשך.

> בראשית א כז: וַיִּבְרָא אֱלֹהִים אֶת הָאָדָם בְּצַלְמוֹ בְּצֶלֶם אֱלֹהִים בָּרָא אֹתוֹ:  זָכָר וּנְקֵבָה בָּרָא אֹתָם.  
> בראשית א כח: וַיְבָרֶךְ אֹתָם אֱלֹהִים וַיֹּאמֶר לָהֶם אֱלֹהִים פְּרוּ וּרְבוּ וּמִלְאוּ אֶת הָאָרֶץ וְכִבְשֻׁהָ; וּרְדוּ בִּדְגַת הַיָּם וּבְעוֹף הַשָּׁמַיִם וּבְכָל חַיָּה הָרֹמֶשֶׂת עַל הָאָרֶץ.  

`בְּצֶלֶם אֱלֹהִים בָּרָא אֹתוֹ` - כזכור, המושג `אֱלֹהִים` (שיוסבר לעומק רק בבראשית פרק יז) הוא מעיין כח לא-ניתן-להגדרה שדוחף להתפתחות, לכיוון מסויים.
האדם הוא בצלם אלקים במובן שהוא מתווה דרך, מודע למארג הכוחות שסביבו, ופועל באופן מושכל להגשמת עצמו - למימוש הנרטיב. זהו המשך ופירוט של `וְיִרְדּוּ`.

`זָכָר וּנְקֵבָה בָּרָא אֹתָם` - נרטיבים ממשמעים מונחים על ציר של אליטה-עממיות:
- `זָכָר` - אנשים מייצגים נרטיבים של אליטה - נרטיבים שרואים את עצמם כמכתיבי הדרך ומובילי החברה.  
- `נְקֵבָה` - נשים מייצגות נרטיבים עממים שממוקדים בזהות ולא שואפים להוביל ולהכתיב דרך (אך עדיין ממשמעים כלפי פנים).

> בראשית א כט: וַיֹּאמֶר אֱלֹהִים הִנֵּה נָתַתִּי לָכֶם אֶת כָּל עֵשֶׂב זֹרֵעַ זֶרַע אֲשֶׁר עַל פְּנֵי כָל הָאָרֶץ וְאֶת כָּל הָעֵץ אֲשֶׁר בּוֹ פְרִי עֵץ זֹרֵעַ זָרַע:  לָכֶם יִהְיֶה לְאָכְלָה.  
> בראשית א ל: וּלְכָל חַיַּת הָאָרֶץ וּלְכָל עוֹף הַשָּׁמַיִם וּלְכֹל רוֹמֵשׂ עַל הָאָרֶץ אֲשֶׁר בּוֹ נֶפֶשׁ חַיָּה אֶת כָּל יֶרֶק עֵשֶׂב לְאָכְלָה; וַיְהִי כֵן.  
> בראשית א לא: וַיַּרְא אֱלֹהִים אֶת כָּל אֲשֶׁר עָשָׂה וְהִנֵּה טוֹב מְאֹד; וַיְהִי עֶרֶב וַיְהִי בֹקֶר יוֹם הַשִּׁשִּׁי.  

האדם - הנרטיב הממשמע - אמור ״לאכול״ - כלומר לספוג ולהטמיע לתוכו את הצומח - כלומר את התובנות על העולם.
זאת לא סתם הרשאה: יש ציפייה מנרטיב איכותי להתעדכן ולהתאים את עצמו לתובנות על העולם.
מעבר לכך - נרטיב ממשמע אמור לעכל צומח שהוא `זֹרֵעַ זָרַע`: יש כאן מעיין הקדמה לציווי של `לְעָבְדָהּ וּלְשָׁמְרָהּ` (בראשית ב טו).  
לעומת האדם - הציפייה מתתי-נרטיבים (חיות) היא מצומצמת יותר - מצופה מהם לעכל `יֶרֶק עֵשֶׂב` - להתאים את עצמם לתובנות בסיסיות בלבד.

## יום השביעי: שבת - אידאלים

> בראשית ב א: וַיְכֻלּוּ הַשָּׁמַיִם וְהָאָרֶץ וְכָל צְבָאָם.  
> בראשית ב ב: וַיְכַל אֱלֹהִים בַּיּוֹם הַשְּׁבִיעִי מְלַאכְתּוֹ אֲשֶׁר עָשָׂה; וַיִּשְׁבֹּת בַּיּוֹם הַשְּׁבִיעִי מִכָּל מְלַאכְתּוֹ אֲשֶׁר עָשָׂה.  
> בראשית ב ג: וַיְבָרֶךְ אֱלֹהִים אֶת יוֹם הַשְּׁבִיעִי וַיְקַדֵּשׁ אֹתוֹ:  כִּי בוֹ שָׁבַת מִכָּל מְלַאכְתּוֹ אֲשֶׁר בָּרָא אֱלֹהִים לַעֲשׂוֹת.  

השלב ההתפתחותי הבא - לטוב ולרע - הוא חזון של עתיד - של ״הגעה אל המנוחה ואל הנחלה״ - עתיד שבו כבר לא יהיה צורך בכל המאמצים וקשיי החיים, עתיד נטול כאב שחיקה וקונפליקט.
יש לשים לב שלא מדובר על תפיסות של חיים-לאחר-המוות (שהם מוקדמות בהרבה), אלא על חזון שהתרבות פועלת כדי לממש: על חוויה של מסע של התפתחות שהתרבות צועדת לאורכו. 
במבט מפוקח - עתיד שכזה לא אפשרי, ובמידה ואפשרי - מאוד לא רצוי: הגעה לעתיד כזה היא המוות בהתגלמותו (סטגנציה וקיפאות התפתחותי);
ולמרות כל זה - לאורך ההיסטוריה ובימינו - נוכחות של חזון נותנת עוצמות ויציבות לנרטיב הממשמע - נותן משמעות לייסורים ולקשיים של הדרך השוחקת.
החזון הזה הוא ״קדוש״ - פחות לגיטימי לדיון ציבורי לגעת בו ולשנותו.

יש כאן הרבה מילות עוצמתיות (והשורש ״כל״ מופי שלוש פעמים - הוא מוטיב ראשי ועוצמתי):
`וַיְכֻלּוּ` - משורש ״כל״. לפי המילון: מוחלטות, עד הסוף, לגמרי.
`הַשָּׁמַיִם וְהָאָרֶץ` - החזון מקיף גם את ה״אנחנו״ וגם את האחר.
`וְכָל צְבָאָם` - ההקשר הוא של עוצמה, כפייה, ומאבק תקיף. ושוב - השורש ״כל״.
`וַיְכַל אֱלֹהִים בַּיּוֹם הַשְּׁבִיעִי מְלַאכְתּוֹ אֲשֶׁר עָשָׂה` - המספר הטִיפוֹלוֹגִי שבע מייצג שבועה ונצחיות: האלקים - אותו כח נסתר שמניע את העולם - סיים את **כל** (שוב - המוטיב המרכזי) המסע. 
`וַיִּשְׁבֹּת בַּיּוֹם הַשְּׁבִיעִי מִכָּל מְלַאכְתּוֹ אֲשֶׁר עָשָׂה` - שוב - המספר הטִיפוֹלוֹגִי שבע: הנצחיות. אותה נצחיות היא הפסקת המסע - `וַיִּשְׁבֹּת`.
`וַיְבָרֶךְ אֱלֹהִים אֶת יוֹם הַשְּׁבִיעִי וַיְקַדֵּשׁ אֹתוֹ:  כִּי בוֹ שָׁבַת מִכָּל מְלַאכְתּוֹ אֲשֶׁר בָּרָא אֱלֹהִים לַעֲשׂוֹת` - החזון של הפסקת הסבל, של ההגשמה המוחלטת של הזהות התרבותית - הוא מבורך (מתייחסים אליו כל נכון ונשגב) וקדוש (לא לגיטימי לבקר אותו).

מעניין שגם בשבת (בנוסף לשמיים) לא כתוב `טוֹב`. אולי בגלל שהשבת אף פעם לא ״מתבצעת״ - היא תמיד בעתיד - היא לעד רק שאיפה. או אולי בגלל שיש בה פוטנציאל של הרס.

---

<עיון>
### ג'מבטיסטה ויקו ושלושת העידנים

ג'מבטיסטה ויקו (1668-1744) היה פילוסוף איטלקי שבספרו המפורסם ״המדע החדש״ (Scienza Nuova, 1725) הציג תיאוריה מקורית על התפתחות התרבות האנושית.
ויקו טען שכל התרבויות עוברות דרך מעגל של שלושה עידנים:

- **המצב הבראשיתי**
  לפני תחילת העידנים, חיו בני האדם כ"ענקים" (Giants) - פראיים, ללא חוק, ללא דת, ללא שפה מפותחת.
  הם היו שקועים לגמרי בצרכים הפיזיים, חיים בחיות הטבע, ללא כל הכרה בכוח עליון.
  מצב זה מקביל למצב הבראשיתי של `תֹהוּ וָבֹהוּ` - חוסר תוחלת וכיוון.

- **עידן האלים**
  הרגע המכונן: הרעם. הענקים הפראיים נבהלו מהברקים והרעמים, וזיהו לראשונה כוח עליון - יופיטר - ראש האלים.
  הפחד הזה יצר את ההכרה הראשונה באלוהים, והוליד את הדת הפרימיטיבית.
  הענקים המבוהלים ברחו למערות, הקימו משפחות ראשונות, והפכו לפטריארכים - כוהנים, חכמים, ומלכים של משפחותיהם.
  זהו עידן של ממשל תיאוקרטי קשוח: הפטריארכים (כמו הפוליפם של הומרוס) שלטו בכוח מוחלט, אך כפופים לרצון האלים.
  השפה הייתה היירוגליפית - שפת סמלים ומעשים פיזיים, לא מילים מופשטות.

  ימים ראשון שני ושלישי:
  - **יום ראשון (אור)**: רגע ההכרה הראשון - הברק והרעם שמעוררים את המחשבה הקולקטיבית הראשונה.
  - **יום שני (שמים)**: ההפרדה בין "אנחנו" (תחת הגנת האלים) לבין "העולם החיצוני" המאיים והקסום.
  - **יום שלישי (ארץ וצמחים)**: גיבוש חווית הקיום הראשונה - המקלטים על הגבעות, המערות, המשפחות. התובנות הראשונות על איך לחיות.

- **עידן הגיבורים**
  הפליטים שברחו מהאלימות והכאוס חיפשו מקלט אצל הפטריארכים החזקים.
  נוצרו הערים הראשונות: האצילים (הגיבורים - צאצאי יופיטר) והפלבאים (בני החסות).
  זהו עידן של אריסטוקרטיה - הגיבורים שלטו בכוח, אך גם היו כפופים לחוקי כבוד קפדניים.

  המשפט היה "משפט של כוח" - דו-קרבות ומלחמות היו האמצעי להכרעה.
  השפה הפכה למטפורית - שפת הסמלים הגבוריים (נשקי האבירים, הסיסמאות).
  הומרוס מייצג את העידן הזה: האיליאדה (גיבור הכוח - אכילס) והאודיסאה (גיבור החכמה - אודיסאוס).

  ימים רביעי וחמישי:
  - **יום רביעי (מאורות)**: התפתחות היכולת להבין דפוסים ועקרונות. הערים המאורגנות, החוקים הגבוריים.
  - **יום חמישי (חיות)**: פריחת הנרטיבים המגוונים - זהות גיבורית, כבוד, תחרות בין האצילים והפלבאים. `פְּרוּ וּרְבוּ` - הפלורליזם של הזהויות.

- **עידן האדם**
  הפלבאים דרשו שוויון זכויות, והאריסטוקרטיה הגיבורית התמוססה.
  נוצרו דמוקרטיות או מלוכות - שבהן השוויון האזרחי הפך לעיקרון מרכזי.
  השפה הפכה לשפה מופשטת של מילים, והמשפט התבסס על צדק רציונלי.

  זהו עידן של תבונה, אך גם של התדרדרות פוטנציאלית:
  כאשר העושר והשחיתות גוברים, המדינה מתפרקת - או למלוכה חזקה, או לכיבוש זר, או במקרה הגרוע - חזרה לברבריות.

  ימים שישי ושבת:
  - **יום שישי (אדם)**: הנרטיב הממשמע - החוקה, הזהות הקולקטיבית המאוחדת. זכר ונקבה - האליטה והעם בשוויון.
  - **יום שביעי (שבת)**: החזון האוטופי - "סוף ההיסטוריה" - השלמות המיוחלת שלעולם לא מושגת באמת.
</עיון>

<עיון>
### המודל של פיאז'ה לפיתוח קוגניטיבי

עד כאן תרגמנו את שבעת ימי הבריאה כתיאור התפתחות של **תרבויות**.
מסתבר שניתן לתרגם את הטקסט באופן יפה ואלגנטי גם להתפתחות **הקוגניציה האנושית** - לפי ארבעת השלבי ההתפתחות של פיאז'ה:
- יום 1 (אור וחושך) ← Sensorimotor Stage (0-2 שנים): שלב ההכרה הבסיסית דרך חושים ופעולות. הופעת ה"אור" - היכולת להתבונן ולהכיר - מקבילה ל-object permanence ולהכרה הבסיסית שהעולם קיים מחוץ לתודעה.
- יום 2 (שמים) ← Preoperational Stage (2-7 שנים): התפתחות חשיבה סימבולית. יצירת ה"רקיע" - ההפרדה בין "אנחנו" ל"עולם" - מקבילה ליכולת לייצג דברים בסמלים ולהפריד בין "אני" ו"לא-אני".
- ימים 3-4 (ארץ, צמחים, מאורות) ← Concrete Operational Stage (7-11 שנים): התפתחות חשיבה לוגית על דברים קונקרטיים. התפתחות התובנות (צמחים) והעקרונות (מאורות) מקבילה ליכולת להבין דפוסים לוגיים ויחסי סיבה ותוצאה.
- ימים 5-7 (חיות, אדם, שבת) ← Formal Operational Stage (12+ שנים): חשיבה אבסטרקטית. התפתחות הנרטיבים (חיות), הנרטיב הממשמע (אדם), והחזון האוטופי (שבת) מקבילים ליכולת לחשוב אבסטרקטית על זהות, ערכים וחזונות.
</עיון>
