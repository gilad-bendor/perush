# גן עדן - עולמם של הציידים-מלקטים

הרצף השני נמשך עד מגדל בבל, ומתאר בקווים כללים את הצמתים הגדולים בהתפתחות האנושית.
כל צומת כזאת מתבטאת בשינוי מהותי בחוויה האנושית: האדם של לפני רואה את העולם ואת מקומו בתוכו אחרת מהאדם שאחרי.

סיפור גן העדן והגירוש ממנו, המבול ומגדל בבל מהווים יחידה אחת, מסר אחד, תשובה לשאלה אחת: "למה העולם לא הרמוני יותר?"
המחרוזת הזאת מתארת את ההשתלשלות הטבעית שמובילה ממצב "טבעי ונקי" לעולם של מעמדות ושליטה, וגם את נסיונות האדם ליצר עולם הרמוני יותר - נסיונות עם רכיב טראגי ופוקח עיניים.

כאמור בהקדמה, מלאכת הפרוש היא בעלת שני שלבים: התרגום לפי המילון, ואז "הלבשה" של התוצר על רצף ההיסטוריה.
פירוש של השלב הראשון יהפוך כל סיפור ל"סיפור אנושי ארכיטיפי", שניתן להלביש על נקודות שונות בהיסטוריה: סיפור ארכיטיפי שמאפשר לנו להבין מהלכים היסטוריים מזווית חדשה, ואפילו לפרש את המציאות הקיימת באופן יותר עמוק.
אבל השלב השני נותן חוויה יותר עמוקה ומחוברת-רגשית, וגם "מרשים" ברמה הביקורתית (כלומר מעלה את הסבירות שכותב הטקסט היה מודע לרובד הנסתר).
ניסיתי - ככל הניתן - ובהצלחה מוגבלת מאוד - להפריד בין שני השלבים.

<הקבלה-היסטורית>
"ההלבשה" על ההיסטוריה מתוחמת במסגרת. הערה: ההלבשה על ההיסטוריה היא במובהק אירופוצנטרית, מן הסתם כי אני לא בקיא בהיסטורית העולם...
</הקבלה-היסטורית>


> בראשית ב ד: אֵלֶּה תוֹלְדוֹת הַשָּׁמַיִם וְהָאָרֶץ בְּהִבָּרְאָם:  בְּיוֹם עֲשׂוֹת יְהוָה אֱלֹהִים אֶרֶץ וְשָׁמָיִם.  

וכך התפתחו (`אֵלֶּה תוֹלְדוֹת`) תפיסות העולם (`אָרֶץ`) וההשפעה ההדדית ביניהן (`שָּׁמַיִם`) בשחר האנושות (`בְּהִבָּרְאָם`).

> בראשית ב ה: וְכֹל שִׂיחַ הַשָּׂדֶה טֶרֶם יִהְיֶה בָאָרֶץ וְכָל עֵשֶׂב הַשָּׂדֶה טֶרֶם יִצְמָח:  כִּי לֹא הִמְטִיר יְהוָה אֱלֹהִים עַל הָאָרֶץ וְאָדָם אַיִן לַעֲבֹד אֶת הָאֲדָמָה.  

סיפור גן עדן מתחיל במצב "נקי": האנושות מורכבת מקבוצות קטנות של ציידים מלקטים, בלי מעמדות משמעותיים בתוך הקבוצה, ובלי תחרות משמעותית בין בקבוצות.
<מדרש>
"שִׂיחַ הַשָּׂדֶה" - שוח = התכופפות, קמילה - `וְיִשַּׁחוּ כָּל בְּנוֹת הַשִּׁיר` (קוהלת יב ד). חווית קיום של שפיפות וכניעות.
"עֵשֶׂב הַשָּׂדֶה" - לא ברור. אולי עשב = עצב? חווית קיום של הכרח וצורך בעבודה קשה.
</מדרש>
תפיסות עולם אלו עדיין לא נוצרו כי:
"לֹא הִמְטִיר יְהוָה אֱלֹהִים עַל הָאָרֶץ" - בשלב הזה אין "רצון מבחוץ" (מים מהשמיים לארץ): כפייה של תרבות אחת על השניה, או כפייה מעמדית.
"אָדָם אַיִן לַעֲבֹד אֶת הָאֲדָמָה" - בשלב הזה עדיין אין תרבות מפותחת (אדם) שמנסה לרכוש השפעה על האוכלוסיה (אדמה).

> בראשית ב ו: וְאֵד יַעֲלֶה מִן הָאָרֶץ וְהִשְׁקָה אֶת כָּל פְּנֵי הָאֲדָמָה.  

הקבוצות הקטנות לא "גוועות מצמא" - כלומר יש להם קשיים ורצונות שמאפשרים להם להתקיים: יש בעיות השרדות ורצונות וחיכוחים בתוך הקבוצה - אבל לא במישור שמיצר "תרבות": מסורות שבטיות וזהות.

> בראשית ב ז: וַיִּיצֶר יְהוָה אֱלֹהִים אֶת הָאָדָם עָפָר מִן הָאֲדָמָה וַיִּפַּח בְּאַפָּיו נִשְׁמַת חַיִּים; וַיְהִי הָאָדָם לְנֶפֶשׁ חַיָּה.  

נגדיר שוב את המושגים "ארץ", "אדמה" ו"עפר":

- ארץ: כפי שכבר נאמר, ארץ מסמלת מבנים מחשבתיים "מוצקים" שנוצרו בעקבות רצון כלשהו.
- אדמה: המרחב המחשבתי שעליו נבנה "אדם" (כלומר תרבות) - סך האוכלוסיה הרלבנטית.
- עפר: גרגרי אדמה: אנשים בודדים. עפר תמיד מופיע בהקשר של ריבוי ופיצול. העפר מסמל את היות התרבות מורכבת מהרבה פרטים.

באופן בלתי נמנע (ע"י `אֱלֹהִים` - המציאות שדוחפת קדימה, ו`יְהוָה` - המציאות כמות שהיא), פרטים וקבוצות קטנות (`עָפָר`) מאוכלוסיות מקומיות (`אֲדָמָה`) מתגבשים לכלל קבוצה בעלת זהות קבוצתית (`אָדָם`). בקבוצה הזאת נוצרים תפיסות עולם וצורות התנהגות יחודיות - מסורות שבטיות וזהות - שמציגות לעולם בפעם הראשונה את מושג ה"חיים": התפתחות ושינוי של תרבות מדור לדור ומתקופה לתקופה. ההתפתחות הזאת נבנית על מסורות שבעל פה ועל תפיסות של זהות קבוצתית.

<מדרש>
`וַיִּיצֶר` - על פניו - שורש י.צ.ר - בנייה ויצירה. אבל אולי יש כאן גם רמז ללחץ וצַרוּת - השורש צ.ר.ר: היצירה של האדם היא מתוך תחושה של מועקה ולחץ.
</מדרש>

> בראשית ב ח: וַיִּטַּע יְהוָה אֱלֹהִים גַּן בְּעֵדֶן מִקֶּדֶם; וַיָּשֶׂם שָׁם אֶת הָאָדָם אֲשֶׁר יָצָר.  

חווית הקיום (`גַּן` - סוג של מקום/ארץ) בו מתרחשות ההתפתחויות הראשונות של אותם קבוצות - סובבות סביב האלמנטים האנושיים הבסיסיים והקדומים (`קֶּדֶם`) ביותר: הנאה (`עֵדֶן`) - ומן הסתם גם הצד השני: כאב.
כזכור מהיום השלישי של הבריאה, ״ארץ״ - ראיית העולם הבסיסית והאינסטינקטיבית - נגזרת ונקראת על שם הרצונות שמייצרים אותה. הארץ שבה חיו אותם קבוצות נקראת `עֵדֶן`: רדיפת ההנאה.

<מדרש>
אמרנו ש`גַּן בְּעֵדֶן` נוצר מתוך רדיפת ההנאה - אבל מן הסתם גם מהצד השני: ההימנעות מכאב.
ייתכן שהטקסט המקראי בוחר להתמקד בצד של ההנאה כדי להדגיש את הנרטיב הכללי של הסיפור: המעבר הבלתי נמנע מ״העולם הקדום המאושר״ אל ״העולם הנוכחי הבעייתי״.
</מדרש>

<ניתוח-לשוני ביטוי="עֵדֶן">
עדן = הנאה וסיפוק:
- `וְהוּא יִתֵּן *מַעֲדַנֵּי* מֶלֶךְ` (בראשית מט כ)
- `הָאֹכְלִים *לְמַעֲדַנִּים* נָשַׁמּוּ בַּחוּצוֹת` (איכה ד ה)
- `וַיֹּאכְלוּ וַיִּשְׂבְּעוּ וַיַּשְׁמִינוּ *וַיִּתְעַדְּנוּ* בְּטוּבְךָ הַגָּדוֹל` (נחמיה ט כה)
</ניתוח-לשוני>

> בראשית ב ט: וַיַּצְמַח יְהוָה אֱלֹהִים מִן הָאֲדָמָה כָּל עֵץ נֶחְמָד לְמַרְאֶה וְטוֹב לְמַאֲכָל וְעֵץ הַחַיִּים בְּתוֹךְ הַגָּן וְעֵץ הַדַּעַת טוֹב וָרָע.  

בעולם של `עֵדֶן` מתפתחות תפיסות עולם (צמחים) שהם "נחמדים" ו"טובים" - כלומר מבוססות חמדנות - רצון לדבר נחשק כלשהו.
עוד על `וְעֵץ הַחַיִּים בְּתוֹךְ הַגָּן וְעֵץ הַדַּעַת טוֹב וָרָע` - ראה פסוק י"ז.

> בראשית ב י: וְנָהָר יֹצֵא מֵעֵדֶן לְהַשְׁקוֹת אֶת הַגָּן; וּמִשָּׁם יִפָּרֵד וְהָיָה לְאַרְבָּעָה רָאשִׁים.  
> בראשית ב יא: שֵׁם הָאֶחָד פִּישׁוֹן הוּא הַסֹּבֵב אֵת כָּל אֶרֶץ הַחֲוִילָה אֲשֶׁר שָׁם הַזָּהָב.  
> בראשית ב יב: וּזֲהַב הָאָרֶץ הַהִוא טוֹב; שָׁם הַבְּדֹלַח וְאֶבֶן הַשֹּׁהַם.  
> בראשית ב יג: וְשֵׁם הַנָּהָר הַשֵּׁנִי גִּיחוֹן הוּא הַסּוֹבֵב אֵת כָּל אֶרֶץ כּוּשׁ.  
> בראשית ב יד: וְשֵׁם הַנָּהָר הַשְּׁלִישִׁי חִדֶּקֶל הוּא הַהֹלֵךְ קִדְמַת אַשּׁוּר; וְהַנָּהָר הָרְבִיעִי הוּא פְרָת.  

ה`נָהָר` (כלומר שטף המים - הרצונות שמזינים ויוצרים דינאמיות והתפתחות) של גן עדן (המרחב הרוחני התפתחותי שמבוסס על הנאה וסיפוק) מחולק לארבע זרמים עיקריים - `אַרְבָּעָה רָאשִׁים`, המיצגים ארבע סוגי הנאה/כאב בסיסיים - מהפשוט (שמזוהה יותר עם תרבויות פרימיטיביות) לעילי (שמ):
1. `פִּישׁוֹן` - משורש "פוש" - פְּשִׂיה/התפשׁטות. כלומר - הרצון להתפשט, לגדול ולהשתלט.
   הנהר הזה מייצר (`סֹּבֵב` - מלשון סיבה) - חווית קיום (`אֶרֶץ`) דינאמית (`הַחֲוִילָה` - אולי מהשורש ח.ו.ל - ריקוד, נפילה, חרדה): שאיפה לדברים (אולי `זָּהָב` = זֶה-הָב = תן לי את זה).
   <מדרש>
   יתכן ש-`שָׁם הַבְּדֹלַח וְאֶבֶן הַשֹּׁהַם` מייצגים את הצד הבעייתי של `פִּישׁוֹן`:
   - `בְּדֹלַח` - אולי מלשון דליחות ועכירות: מריבות וסיכסוכים שנוצרים ממלחמות שליטה, כח, ותאווֹת.
   - `אֶבֶן הַשֹּׁהַם` - אולי מייצג חלומות לא ריאליים שגורמים לריפיון ידיים:
     `אֶבֶן` - חומר יבש ומוצק - ללא דינאמיות
     `שֹּׁהַם` אולי משורש ש.ו.ה - לדמיין משהו - להשוות למשהו
   </מדרש>
2. `גִּיחוֹן` - משורש ג.י.ח - לפרוץ ולנגוח: הרצון להתנגש ולהתמודד ולהיות חזק.
   <מדרש>
   הנהר מייצר (`סֹּבֵב` - מלשון סיבה) את כל ארץ כוש:
   `כּוּשׁ` - אולי כמו `וַיִּשְׁמַן יְשֻׁרוּן וַיִּבְעָט שָׁמַנְתָּ עָבִיתָ *כָּשִׂיתָ*` (דברים לב טו) - אטימות, חוזק-יד וקשיות-עורף.
   (או אולי מלשון הכשת הנחש (שורש שלא מופיע בתורה) - בדומה לנגיחה ?)
   </מדרש>
3. `חִדֶּקֶל` - לא ברור.
   <מדרש>
   אולי חד+קל:
   - חד: כמו חֶדְוָה (משורש ח.ד.ה): שמחה של כח וביטחון
   - קל: כמו קָלוֹן (משורש ק.ל.ה): החשש מביזוי ובוּשה
   הרצון להיות `אַשּׁוּר` - כלומר שהאחרים מאשרים אותו ותומכים בו, והפחד מקלון וחוסר אישור.
   </מדרש>
4. `פְרָת` - משורש פ.ר.ה - פריון ויצירה: ההנאה שביצירה, בניה ומימוש עצמי.

ייתכן שסדר הנהרות הוא לפי רמת המורכבות התרבותית - ממוטיבציות שקשורות לתרבויות פרימיטיביות, למוטיבציות של תרבויות מתקדמות:
1. `פִּישׁוֹן` - תרבות שמאדירה חיי שפע
2. `גִּיחוֹן` - תרבות מיליטנטית שמאדירה עוצמה
3. `חִדֶּקֶל` - תרבות שיבטית שמאדירה כבוד
4. `פְרָת` - תרבות שמאדירה את היצירה והמימוש העצמי

> בראשית ב טו: וַיִּקַּח יְהוָה אֱלֹהִים אֶת הָאָדָם; וַיַּנִּחֵהוּ בְגַן עֵדֶן לְעָבְדָהּ וּלְשָׁמְרָהּ.  

המציאות (`יְהוָה אֱלֹהִים`) מובילה את התרבות (`הָאָדָם`) ל`גַן עֵדֶן` - לחווית קיום של רדיפה אחר הנאות.
התרבות משועבדת לרדיפת ההנאות (`לְעָבְדָהּ`) אך גם מאסדרת את הנורמות החברתיות (`לְשָׁמְרָהּ`).

> בראשית ב טז: וַיְצַו יְהוָה אֱלֹהִים עַל הָאָדָם לֵאמֹר:  מִכֹּל עֵץ הַגָּן אָכֹל תֹּאכֵל.  

כורח המציאות (`וַיְצַו יְהוָה אֱלֹהִים`) מוביל את התרבות לפתח תובנות בכל תחומי החיים (`מִכֹּל עֵץ הַגָּן אָכֹל תֹּאכֵל`), וזה מוביל באופן בלתי נמנע לתהליך של התפתחות.

> בראשית ב יז: וּמֵעֵץ הַדַּעַת טוֹב וָרָע לֹא תֹאכַל מִמֶּנּוּ:  כִּי בְּיוֹם אֲכָלְךָ מִמֶּנּוּ מוֹת תָּמוּת.  

כאמור - `עֵץ` הוא תובנות מסוג מסויים.
`דַּעַת טוֹב וָרָע` הוא כפשוטו: הצמדת "תוויות" של "טוב" ושל "רע" לדברים.
העץ הזה מיצג "מערכות מוסר חברתיות": כלומר סט של התנהגויות שנחשבות "רצויות" ושל התנהגויות שנחשבות "פסולות". סט התנהגויות שהחברה מפעילה על פרטים כדי "להסליל" אותם.

בשלב הזה, התרבויות הן קבוצות קטנות - נגיד קבוצת ציידים/מלקטים - בלי מתחים מעמדיים.
בשביל הקבוצות הקטנות האלה, מערכות מוסר מובילות לחיכוכים מיותרים, מחנאוּת והתבצרות בעמדות.
בשביל הקבוצות הקטנות האלה, מערכות מוסר הם "מוות": סטגנציה והגבלת היכולת להשתנות ולהיות פרגמטיים.
הצורך בחוק ומשפט, בנורמות חברתיות ובמסגרות חשוב ועוזר לקבוצות גדולות יותר: ערים ועמים - אך מכביד מאוד על קבוצות קטנות של ציידים/מלקטים.
אם נחשוב על משפחה גרעינית בריאה - היחסים בין בני המשפחה הם מאוד גמישים ולא מוגדרים. משפחה שחוותה הרבה מתחים ופגיעות בין בני המשפחה תיאלץ לפתח "קווים אדומים" ולהגדיר "התנהגויות טובות" - אבל זאת תהיה משפחה לא בריאה, עם חשבונאות וחוסר יכולת להשתנות מהר ולפי הנסיבות.
כלומר, בקבוצות קטנות - נורמות חברתיות הן מוות=סטגנציה.


