# חלון אוברטון של קיום שפוף (יצחק)

כאן יש הופעה ראשונה של השם "יִּצְחָק": אברהם "צוחק" בסתר.
במקרא - "צחוק" יכול להיות צחוק של שמחה, או צחוק של לעג.
אני מפרש את השם "יִּצְחָק" כהיעדר פָאסוֹן - כחוסר כבוד - מתוך התבוננות בסיפורים קדימה.

ניתוח השורש "צחק":

- אשת פוטיפר אומרת על יוסף: "ראו הביא לנו איש עברי לצחק בנו: בא אלי לשכב עמי, ואקרא בקול גדול"
- הפלישתים: "ויאמרו קראו לשמשון וישחק לנו, ויקראו לשמשון מבית האסירים ויצחק לפניהם"
- ה׳ יעניש את עם ישראל: "תהיה לצחק וללעג"

השורשים "צחק" ו"שחק" מקבילים: "וישחק לנו … ויצחק לפניהם", והשורש "שחק" מקביל ל"לעג":

- "פתיתני יהוה ואפת חזקתני ותוכל; הייתי לשחוק כל-היום כלה לעג לי"
- "ויהיו משחיקים עליהם ומלעגים בם"
- "יושב בשמים ישחק, אדני ילעג למו"
- "גם אני באידכם אשחק; אלעג בבא פחדכם"

הפרשיות הקרובות המתארות את הופעת יצחק - נותנות תחושה בל-תיאמן של קושי והסתיגות.
נסקור את המופעים העתידיים של יצחק:

1. אברהם חווה "צחוק" - אבל מסתיר ומתבייש בו: "וַיִּפֹּל אַבְרָהָם עַל פָּנָיו וַיִּצְחָק; וַיֹּאמֶר בְּלִבּוֹ ..."
2. שרה צוחקת על האפשרות לילד - אך מסתירה זאת. המלאך נאלץ לעמת אותה עם הצחוק ולהכיר בו: "וַתִּצְחַק שָׂרָה בְּקִרְבָּהּ לֵאמֹר: אַחֲרֵי בְלֹתִי הָיְתָה לִּי עֶדְנָה וַאדֹנִי זָקֵן … וַתְּכַחֵשׁ שָׂרָה לֵאמֹר לֹא צָחַקְתִּי כִּי יָרֵאָה; וַיֹּאמֶר לֹא - כִּי צָחָקְתְּ"
3. רגע לפני חורבן סדום - לוט נתפס כמי שמבצע צחוק לא לגיטימי: "וַיְהִי כִמְצַחֵק בְּעֵינֵי חֲתָנָיו"
4. אפילו לאחר הולדת יצחק - שרה חווה את זה כלעג, וחוששת שילעגו לה: "וַתֹּאמֶר שָׂרָה צְחֹק עָשָׂה לִי אֱלֹהִים - כָּל הַשֹּׁמֵעַ יִצְחַק לִי" (לא כפשט - אבל בהתאם לרצף)
5. ישמעאל מבצע צחוק - ונענש: "וַתֵּרֶא שָׂרָה אֶת בֶּן הָגָר הַמִּצְרִית אֲשֶׁר יָלְדָה לְאַבְרָהָם מְצַחֵק. וַתֹּאמֶר לְאַבְרָהָם גָּרֵשׁ הָאָמָה הַזֹּאת וְאֶת בְּנָהּ"
6. באופן לא יאומן - אפילו לאחר גמילת יצחק - עדיין מנסים להחזיר את הגלגל אחורנית: "וַיַּעֲקֹד אֶת יִצְחָק בְּנוֹ"
7. מכיוון שהעממיות נוסח שרי (שררה וחוזק) לא מתאימה לדרך היצחקית, יש תהליך מורכב ורגיש של יצירת עממיות חדשה: מסע העבד להביא את רבקה ליצחק. רק אז מגיעה ההשלמה עם הקיום היצחקי.

> בראשית יז טו: וַיֹּאמֶר אֱלֹהִים אֶל אַבְרָהָם שָׂרַי אִשְׁתְּךָ לֹא תִקְרָא אֶת שְׁמָהּ שָׂרָי: כִּי שָׂרָה שְׁמָהּ.  
> בראשית יז טז: וּבֵרַכְתִּי אֹתָהּ וְגַם נָתַתִּי מִמֶּנָּה לְךָ בֵּן; וּבֵרַכְתִּיהָ וְהָיְתָה לְגוֹיִם מַלְכֵי עַמִּים מִמֶּנָּה יִהְיוּ.  

מתרחש תהליך מרתק - שהולך ומתגבש בהדרגה בפרשיות הקרובות (חלון אוברטון) - של מתן לגיטימציה לרעיון החיים ב"צחוק" - חיים ללא פָאסוֹן: רעיון בלתי מתקבל על הדעת בהתחלה, ונורמה בסוף:

לאחר שההנהגה מסבה את תחושת האחריות שלה החוצה - כלפי העמים בשהם חיים היהודים, התהליך מחלחל לעממיות (שָׂרָי משנה את שמה לשָׂרָה).
אבל כאן קורה דבר חדש - יש דיון ציבורי ראשוני על אפשרות למימוש הזהות והאידאל היהודי *דווקא* בין הגויים - להיות אור לגויים.
זה קורה בדווקא אחרי שהעיקרון החדש של ה"ברית" נותן היתכנות של חיים בין הגויים בלי התבוללות רבה, ורעיון האור-לגויים אפילו נותן תנופה וכח והרגשת היהדות.

> בראשית יז יז: וַיִּפֹּל אַבְרָהָם עַל פָּנָיו וַיִּצְחָק; וַיֹּאמֶר בְּלִבּוֹ הַלְּבֶן מֵאָה שָׁנָה יִוָּלֵד וְאִם שָׂרָה הֲבַת תִּשְׁעִים שָׁנָה תֵּלֵד.  

ההנהגה (אברהם) מסתייגת מלתת לגיטימציה מלכתחילה לקיום שפוף בין הגויים. זה מרגיש כמו שינוי רדיקאלי מדי לצורת חיים עתיקה ומבוססת-רעיונית מדי.

> בראשית יז יח: וַיֹּאמֶר אַבְרָהָם אֶל הָאֱלֹהִים: לוּ יִשְׁמָעֵאל יִחְיֶה לְפָנֶיךָ.  

ישמעאל נתפס כאן כאלטרנטיבה ליצחק (וגם בהמשך - כשיצחק נולד וישמאל "מצחק" ומגורש).
ההבדל בין יצחק לישמעאל הוא שיצחק הוא מלכתחילה, וישמעאל הוא בדיעבד:
יצחק הוא תפיסת עולם שמרגישה טבעי במצב שפוף וכפוף בין הגויים, בעוד ישמעאל הוא "וְקָרָאת שְׁמוֹ יִשְׁמָעֵאל כִּי שָׁמַע יְהוָה אֶל עָנְיֵךְ": עשיית מה שצריך לעשות כי אין ברירה וצריך להמשיך לשרוד בתנאי דחקות.

> בראשית יז יט: וַיֹּאמֶר אֱלֹהִים אֲבָל שָׂרָה אִשְׁתְּךָ יֹלֶדֶת לְךָ בֵּן וְקָרָאתָ אֶת שְׁמוֹ יִצְחָק; וַהֲקִמֹתִי אֶת בְּרִיתִי אִתּוֹ לִבְרִית עוֹלָם לְזַרְעוֹ אַחֲרָיו.  
> בראשית יז כ: וּלְיִשְׁמָעֵאל שְׁמַעְתִּיךָ הִנֵּה בֵּרַכְתִּי אֹתוֹ וְהִפְרֵיתִי אֹתוֹ וְהִרְבֵּיתִי אֹתוֹ בִּמְאֹד מְאֹד: שְׁנֵים עָשָׂר נְשִׂיאִם יוֹלִיד וּנְתַתִּיו לְגוֹי גָּדוֹל.  
> בראשית יז כא: וְאֶת בְּרִיתִי אָקִים אֶת יִצְחָק אֲשֶׁר תֵּלֵד לְךָ שָׂרָה לַמּוֹעֵד הַזֶּה בַּשָּׁנָה הָאַחֶרֶת.  
> בראשית יז כב: וַיְכַל לְדַבֵּר אִתּוֹ; וַיַּעַל אֱלֹהִים מֵעַל אַבְרָהָם.  

ההנהגה מתעמתת עם ההכרח (אֱלֹהִים) שבעתיד המצב הקיומי יהיה מצב של שפיפות בין הגויים.
יִצְחָק מקבל את שמו: מוגדר בפעם הראשונה.
קיום יצחק לא סותר את קיום יִשְׁמָעֵאל - שימשיך ללוות את העם גם בעתיד.


