## הברית: חוקי חיים מחייבים, להבדיל ולהגדיר בעידן המון גויים

> בראשית יז א: וַיְהִי אַבְרָם בֶּן תִּשְׁעִים שָׁנָה וְתֵשַׁע שָׁנִים; וַיֵּרָא יְהוָה אֶל אַבְרָם וַיֹּאמֶר אֵלָיו אֲנִי אֵל שַׁדַּי הִתְהַלֵּךְ לְפָנַי וֶהְיֵה תָמִים.  
> בראשית יז ב: וְאֶתְּנָה בְרִיתִי בֵּינִי וּבֵינֶךָ; וְאַרְבֶּה אוֹתְךָ בִּמְאֹד מְאֹד.  

העם בגלות, מעורב בגויים.
הולדת ישמעאל יצרה לגיטימציה כלשהיא למעורבות כלכלית - ובהכרח גם תרבותית - עם הגויים.
בפעם הראשונה, נוצר צורך להגדיר איזו שהיא מערכת של התנהגויות והנהגות שמגדירות מיהו יהודי - כי הגבול בין יהודי לשאינו יהודי אפור מאי פעם, וישנה סכנה ברורה ומיידית של התבוללות "רכה" והדרגתית - והעלמות הייחודיות היהודית.
מצד אחד העם רוצה להיות "תָמִים" - שלם. ומהצד השני יש את המציאות של פיזור וריבוי קהילות קטנות: וְאַרְבֶּה אוֹתְךָ בִּמְאֹד מְאֹד.
ה"דבק" שיחזיק את שני צידי החבל הוא הבְרִית.

הנה התבוננות מעניינת - שכמדומני שמעתי ממיכה גודמן:
קבוצות מיעוט - דתות, חצרות חסידיות ואפילו כנופיות רחוב - הם בעלות סולידריות גבוהה: חברים בקהילה עוזרים וערבים אחד לשני מאוד. אבל מה שיכול לקרות הוא שאנשים יהיו בתוך הקהילה - אבל מן השפה ולחוץ: הם יהנו מהתמיכה הקהילתית - אבל לא יהיו מוכנים לתרום באופן ראוי. ולכן - קבוצות כאלה נוטות לאמץ קוד התנהגות עם "תג מחיר" גבוה: התנהגויות שמצריכות קורבן של ממש. כך החסיד ילך עם לבוש חם, יקר, ולפעמים מעורר גיחוך. כך חברי כנופיה יקעקעו את עצמם. ואולי דוגמה נוספת היא ברית המילה היהודית.

```history
בגלות הראשונה נוצר - יותר מאי פעם - צורך קיומי להגדיר מיהו יהודי - באופן מחייב וחותך: שחור או לבן. היחיד היהודי נדרש "להקריב קרבן" - לתת פומבי ליהדותו ולשלם מחירים כלכליים וחברתיים. וכך נוצרה ההלכה היהודית: צמחה מאוסף של התנהגויות ומסורות מקובלות - לכדי מערכת מקיפת-כל: כללי התנהגות שבין אדם למקום, בין אדם לחברו, ואפילו מערכת משפט שלמה (עד לתקופת הנאורות - קהילות יהודיות בד"כ קיבלו אוטונומיה לנהל משפטים בין חברי הקהילה בתוך הקהילה). יש לציין במיוחד את ברית המילה - כרכיב מרכזי בהגדרת מיהו יהודי.
```


> בראשית יז ג: וַיִּפֹּל אַבְרָם עַל פָּנָיו; וַיְדַבֵּר אִתּוֹ אֱלֹהִים לֵאמֹר.  
> בראשית יז ד: אֲנִי הִנֵּה בְרִיתִי אִתָּךְ; וְהָיִיתָ לְאַב הֲמוֹן גּוֹיִם.  
> בראשית יז ה: וְלֹא יִקָּרֵא עוֹד אֶת שִׁמְךָ אַבְרָם; וְהָיָה שִׁמְךָ אַבְרָהָם כִּי אַב הֲמוֹן גּוֹיִם נְתַתִּיךָ.  
> בראשית יז ו: וְהִפְרֵתִי אֹתְךָ בִּמְאֹד מְאֹד וּנְתַתִּיךָ לְגוֹיִם; וּמְלָכִים מִמְּךָ יֵצֵאוּ.  
> בראשית יז ז: וַהֲקִמֹתִי אֶת בְּרִיתִי בֵּינִי וּבֵינֶךָ וּבֵין זַרְעֲךָ אַחֲרֶיךָ לְדֹרֹתָם לִבְרִית עוֹלָם: לִהְיוֹת לְךָ לֵאלֹהִים וּלְזַרְעֲךָ אַחֲרֶיךָ.  
> בראשית יז ח: וְנָתַתִּי לְךָ וּלְזַרְעֲךָ אַחֲרֶיךָ אֵת אֶרֶץ מְגֻרֶיךָ אֵת כָּל אֶרֶץ כְּנַעַן לַאֲחֻזַּת עוֹלָם; וְהָיִיתִי לָהֶם לֵאלֹהִים.  
> בראשית יז ט: וַיֹּאמֶר אֱלֹהִים אֶל אַבְרָהָם וְאַתָּה אֶת בְּרִיתִי תִשְׁמֹר אַתָּה וְזַרְעֲךָ אַחֲרֶיךָ לְדֹרֹתָם.  
> בראשית יז י: זֹאת בְּרִיתִי אֲשֶׁר תִּשְׁמְרוּ בֵּינִי וּבֵינֵיכֶם וּבֵין זַרְעֲךָ אַחֲרֶיךָ: הִמּוֹל לָכֶם כָּל זָכָר.  
> בראשית יז יא: וּנְמַלְתֶּם אֵת בְּשַׂר עָרְלַתְכֶם; וְהָיָה לְאוֹת בְּרִית בֵּינִי וּבֵינֵיכֶם.  
> בראשית יז יב: וּבֶן שְׁמֹנַת יָמִים יִמּוֹל לָכֶם כָּל זָכָר לְדֹרֹתֵיכֶם: יְלִיד בָּיִת וּמִקְנַת כֶּסֶף מִכֹּל בֶּן נֵכָר אֲשֶׁר לֹא מִזַּרְעֲךָ הוּא.  
> בראשית יז יג: הִמּוֹל יִמּוֹל יְלִיד בֵּיתְךָ וּמִקְנַת כַּסְפֶּךָ; וְהָיְתָה בְרִיתִי בִּבְשַׂרְכֶם לִבְרִית עוֹלָם.  
> בראשית יז יד: וְעָרֵל זָכָר אֲשֶׁר לֹא יִמּוֹל אֶת בְּשַׂר עָרְלָתוֹ וְנִכְרְתָה הַנֶּפֶשׁ הַהִוא מֵעַמֶּיהָ: אֶת בְּרִיתִי הֵפַר.  

בשלב זה חל גם שינוי בתפיסה העצמית של העם: מעבר עדין אך משמעותי מ"אַבְרָם" = אַב-רָם : תפיסה עצמית של עצמה ואחריות לעולם), ל"אַבְרָהָם" = אַב הֲמוֹן גּוֹיִם: האחריות על הגויים המשעבדים: קבוצת מיעוט שרואה את עצמה מוֹרָה לקבוצת הרוב.


