## גישת לוט למהפכנות - וחילוצו מהמהפכה

ועכשיו נראה את התגלגלות ההתלבטות הזאת: מה קרה ללוט.

נחדד את ההבדל המהותי בין לוט לאברהם:
אברהם מיצג את היהדות שרואה את הצדקת קיומה בחזון הצדק והאור לגויים.
לוט מייצג את היהדות שרואה את הצדקת קיומה באלמנטים מיסטיים ונסתרים של בחירה אלוקית וכהונה קדושה, הכרוכה בהנהגה.

כאן חשוב לציין גם את ההבדל בין סדום ללוט:
באופן מסורתי, היהדות הפרידה בין ההנהגה המדינית (סדום) להנהגה הדתית (לוט):
משה ואהרון, המלך והכוהן הגדול, עזרה ונחמיה (כל תקופה והמורכבות שלה).
מסורת בידנו על חוסר שביעות הרצון מכך שהחשמונאים נטלו גם כתר הנהגה וגם כתר כהונה (תלמוד ירושלמי - "אין מושחין מלכים כהנים", ועוד).

ברגע גורלי זה, של חורבן סדום הממשמש ובא, יקבע גורלה של תפיסת "העם הנבחר וההנהגת הכהונה הקדושה".

> בראשית יט א: וַיָּבֹאוּ שְׁנֵי הַמַּלְאָכִים סְדֹמָה בָּעֶרֶב וְלוֹט יֹשֵׁב בְּשַׁעַר סְדֹם; וַיַּרְא לוֹט וַיָּקָם לִקְרָאתָם וַיִּשְׁתַּחוּ אַפַּיִם אָרְצָה.  
> בראשית יט ב: וַיֹּאמֶר הִנֶּה נָּא אֲדֹנַי סוּרוּ נָא אֶל בֵּית עַבְדְּכֶם וְלִינוּ וְרַחֲצוּ רַגְלֵיכֶם וְהִשְׁכַּמְתֶּם וַהֲלַכְתֶּם לְדַרְכְּכֶם; וַיֹּאמְרוּ לֹּא כִּי בָרְחוֹב נָלִין.  

ה"אֲנָשִׁים" הם עכשיו "מַּלְאָכִים" - שליחים של אברהם ("וְאַבְרָהָם הֹלֵךְ עִמָּם לְשַׁלְּחָם"). הם בשלים ויודעים מה הם רוצים, ויש להם גיבוי של אברהם (אם כי בלב קרוע).
זאת היא שעת ערב. הדיון הציבורי האינטנסיבי (וְהוּא יֹשֵׁב פֶּתַח הָאֹהֶל כְּחֹם הַיּוֹם) דועך. זאת העת למעשים ופעולות מתגלגלות.

לוט "יֹשֵׁב בְּשַׁעַר סְדֹם" - הוא חלק אינטגרלי של הנהגת סדום.
לוט מקבל את מלאכי האפוקליפסה - אבל מתוך רצון "להכיל" אותם: לשלוט בפיצוץ ולשרוד אותו.
בעוד המלאכים רוצים להתלונן באופן פתוח וגלוי (בָרְחוֹב נָלִין), לוט מנסה למשוך אותם "לכבס את הכביסה המלוכלכת בבית" (סוּרוּ נָא אֶל בֵּית עַבְדְּכֶם וְלִינוּ) - ואז - בתקווה - להתנדף (וְהִשְׁכַּמְתֶּם וַהֲלַכְתֶּם לְדַרְכְּכֶם).

> בראשית יט ג: וַיִּפְצַר בָּם מְאֹד וַיָּסֻרוּ אֵלָיו וַיָּבֹאוּ אֶל בֵּיתוֹ; וַיַּעַשׂ לָהֶם מִשְׁתֶּה וּמַצּוֹת אָפָה וַיֹּאכֵלוּ.  

לוט מתחבר עם מלאכי האפוקליפסה מתוך כוונה להכיל ולנווט אותם, ולצמצם את הנזק.

> בראשית יט ד: טֶרֶם יִשְׁכָּבוּ וְאַנְשֵׁי הָעִיר אַנְשֵׁי סְדֹם נָסַבּוּ עַל הַבַּיִת מִנַּעַר וְעַד זָקֵן: כָּל הָעָם מִקָּצֶה.  
> בראשית יט ה: וַיִּקְרְאוּ אֶל לוֹט וַיֹּאמְרוּ לוֹ אַיֵּה הָאֲנָשִׁים אֲשֶׁר בָּאוּ אֵלֶיךָ הַלָּיְלָה; הוֹצִיאֵם אֵלֵינוּ וְנֵדְעָה אֹתָם.  

אבל סדום "האמיתית" - סדום של "השכבה השלטת המנותקת מהעם" - לא מוכנה לקבל את החיבור הזה.
הם דורשים "וְנֵדְעָה אֹתָם" - הם רוצים עימות נוקב וחזיתי עם התפיסות המהפכניות.

> בראשית יט ו: וַיֵּצֵא אֲלֵהֶם לוֹט הַפֶּתְחָה; וְהַדֶּלֶת סָגַר אַחֲרָיו.  
> בראשית יט ז: וַיֹּאמַר: אַל נָא אַחַי תָּרֵעוּ.  
> בראשית יט ח: הִנֵּה נָא לִי שְׁתֵּי בָנוֹת אֲשֶׁר לֹא יָדְעוּ אִישׁ אוֹצִיאָה נָּא אֶתְהֶן אֲלֵיכֶם וַעֲשׂוּ לָהֶן כַּטּוֹב בְּעֵינֵיכֶם; רַק לָאֲנָשִׁים הָאֵל אַל תַּעֲשׂוּ דָבָר כִּי עַל כֵּן בָּאוּ בְּצֵל קֹרָתִי.  

ללוט (אליטת הכהונה הקדושה) יש שכבה עממית (בָנוֹת) שעדיין לא קיבעה את דעתה (לֹא יָדְעוּ אִישׁ). לוט מנסה לאחוז בחבל משני קצותיו: בעודו "מכיל" ומארח את רוחות המהפכה - הוא נותן לגיטימציה למנטליות הסדומית להשתלט על השכבות העממיות שלו.

> בראשית יט ט: וַיֹּאמְרוּ גֶּשׁ הָלְאָה וַיֹּאמְרוּ הָאֶחָד בָּא לָגוּר וַיִּשְׁפֹּט שָׁפוֹט עַתָּה נָרַע לְךָ מֵהֶם; וַיִּפְצְרוּ בָאִישׁ בְּלוֹט מְאֹד וַיִּגְּשׁוּ לִשְׁבֹּר הַדָּלֶת.  
> בראשית יט י: וַיִּשְׁלְחוּ הָאֲנָשִׁים אֶת יָדָם וַיָּבִיאוּ אֶת לוֹט אֲלֵיהֶם הַבָּיְתָה; וְאֶת הַדֶּלֶת סָגָרוּ.  

לוט לא מצליח במאמצים שלו. אין פשרה, אין הכלה, אין קיום לתפיסות מורכבות ואמביבלנטיות. עימות חזיתי הוא בלתי נמנע. רוחות המהפכה "שואבים" אליהם את לוט: הם פורשים את חסותם עליו.
רוחות המהפכה איתנות בדעתם שאלמנט הכהונה הקדושה ישרוד את מהפכת סדום.

> בראשית יט יא: וְאֶת הָאֲנָשִׁים אֲשֶׁר פֶּתַח הַבַּיִת הִכּוּ בַּסַּנְוֵרִים מִקָּטֹן וְעַד גָּדוֹל; וַיִּלְאוּ לִמְצֹא הַפָּתַח.  

אנשי סדום לא פועלים בחוכמה, מתוך ראיה ותכנון. הם רוצים עימות חזיתי מיידי עם רוחות המהפכה.
הם מפספסים ולא יודעים איך להשפיע על דעת הקהל - האנרגיה שלהם מתועלת באופן לא פרודוקטיבי.

> בראשית יט יב: וַיֹּאמְרוּ הָאֲנָשִׁים אֶל לוֹט עֹד מִי לְךָ פֹה חָתָן וּבָנֶיךָ וּבְנֹתֶיךָ וְכֹל אֲשֶׁר לְךָ בָּעִיר: הוֹצֵא מִן הַמָּקוֹם.  
> בראשית יט יג: כִּי מַשְׁחִתִים אֲנַחְנוּ אֶת הַמָּקוֹם הַזֶּה: כִּי גָדְלָה צַעֲקָתָם אֶת פְּנֵי יְהוָה וַיְשַׁלְּחֵנוּ יְהוָה לְשַׁחֲתָהּ.  
> בראשית יט יד: וַיֵּצֵא לוֹט וַיְדַבֵּר אֶל חֲתָנָיו לֹקְחֵי בְנֹתָיו וַיֹּאמֶר קוּמוּ צְּאוּ מִן הַמָּקוֹם הַזֶּה כִּי מַשְׁחִית יְהוָה אֶת הָעִיר; וַיְהִי כִמְצַחֵק בְּעֵינֵי חֲתָנָיו.  

ואותם בנות סדום - שלוט הציע לאנשי סדום לקבע דומיננטיות עליהם?
המלאכים חושבים שאולי יש חלקים בסדום שהתחברו לשכבות העממיות של לוט (חֲתָנָיו לֹקְחֵי בְנֹתָיו), ואולי כך ריככו את ה"סדומיות" שלהם. אולי ניתן לשלוף את החתנים האלה מתוך סדום…
אך לא - החתנים מחשיבים את הרעיון הזה כ"צחוק" - כאובדן פאסון. הם לא מסכימים.

> בראשית יט טו: וּכְמוֹ הַשַּׁחַר עָלָה וַיָּאִיצוּ הַמַּלְאָכִים בְּלוֹט לֵאמֹר: קוּם קַח אֶת אִשְׁתְּךָ וְאֶת שְׁתֵּי בְנֹתֶיךָ הַנִּמְצָאֹת פֶּן תִּסָּפֶה בַּעֲוֹן הָעִיר.  
> בראשית יט טז: וַיִּתְמַהְמָהּ וַיַּחֲזִיקוּ הָאֲנָשִׁים בְּיָדוֹ וּבְיַד אִשְׁתּוֹ וּבְיַד שְׁתֵּי בְנֹתָיו בְּחֶמְלַת יְהוָה עָלָיו; וַיֹּצִאֻהוּ וַיַּנִּחֻהוּ מִחוּץ לָעִיר.  

לוט לא "בשל" להיפרד מסדום. הוא עדיין לא פיתח מערך אידאולוגי מתאים.
אבל סדום נחרבת, ומלאכי האפוקליפסה מכבדים את "הכהונה הקדושה" ומסרבים לפגוע בה - וכך לוט מוצא את עצמו מחוץ להקשר התרבותי שלו, באובדן דרך מוחלט.

> בראשית יט יז: וַיְהִי כְהוֹצִיאָם אֹתָם הַחוּצָה וַיֹּאמֶר הִמָּלֵט עַל נַפְשֶׁךָ אַל תַּבִּיט אַחֲרֶיךָ וְאַל תַּעֲמֹד בְּכָל הַכִּכָּר: הָהָרָה הִמָּלֵט פֶּן תִּסָּפֶה.  
> בראשית יט יח: וַיֹּאמֶר לוֹט אֲלֵהֶם: אַל נָא אֲדֹנָי.  
> בראשית יט יט: הִנֵּה נָא מָצָא עַבְדְּךָ חֵן בְּעֵינֶיךָ וַתַּגְדֵּל חַסְדְּךָ אֲשֶׁר עָשִׂיתָ עִמָּדִי לְהַחֲיוֹת אֶת נַפְשִׁי; וְאָנֹכִי לֹא אוּכַל לְהִמָּלֵט הָהָרָה פֶּן תִּדְבָּקַנִי הָרָעָה וָמַתִּי.  

מלאכי האפוקליפסה מאמינים שלוט צריך לבנות את עצמו מחדש במנותק מסדום - במנותק מה"כִּכָּר" (מעגל השליטה הסגור). הם רוצים שלוט צריך לבנות את עצמו ב"הר" - כלומר כתפיסה חזקה ודומיננטית.
לוט מסרב: אם הוא יגדיל את עצמו, הוא "יחטוף אש" והרוחות שמחריבות את סדום יצאו נגדו בזעם.

> בראשית יט כ: הִנֵּה נָא הָעִיר הַזֹּאת קְרֹבָה לָנוּס שָׁמָּה וְהִוא מִצְעָר; אִמָּלְטָה נָּא שָׁמָּה הֲלֹא מִצְעָר הִוא וּתְחִי נַפְשִׁי.  
> בראשית יט כא: וַיֹּאמֶר אֵלָיו הִנֵּה נָשָׂאתִי פָנֶיךָ גַּם לַדָּבָר הַזֶּה: לְבִלְתִּי הָפְכִּי אֶת הָעִיר אֲשֶׁר דִּבַּרְתָּ.  
> בראשית יט כב: מַהֵר הִמָּלֵט שָׁמָּה כִּי לֹא אוּכַל לַעֲשׂוֹת דָּבָר עַד בֹּאֲךָ שָׁמָּה; עַל כֵּן קָרָא שֵׁם הָעִיר צוֹעַר.  
> בראשית יט כג: הַשֶּׁמֶשׁ יָצָא עַל הָאָרֶץ; וְלוֹט בָּא צֹעֲרָה.  

לוט בוחר להוריד פרופיל (מִצְעָר - צעיר - הפוך מבכור), לשרוד את התקופה הנוראית, כדי שיוכל להשתנות (וּתְחִי נַפְשִׁי) באופן אורגני ובתואם עם עצמו.

## חורבן

> בראשית יט כד: וַיהוָה הִמְטִיר עַל סְדֹם וְעַל עֲמֹרָה גָּפְרִית וָאֵשׁ: מֵאֵת יְהוָה מִן הַשָּׁמָיִם.  
> בראשית יט כה: וַיַּהֲפֹךְ אֶת הֶעָרִים הָאֵל וְאֵת כָּל הַכִּכָּר וְאֵת כָּל יֹשְׁבֵי הֶעָרִים וְצֶמַח הָאֲדָמָה.  
> בראשית יט כו: וַתַּבֵּט אִשְׁתּוֹ מֵאַחֲרָיו; וַתְּהִי נְצִיב מֶלַח.  

השכבות העממיות של סדום לא שורדות את השינוי - הן "תקועות בעבר" ולא מסוגלות להשתנות יותר. הן מתנדפות לדפי ההיסטוריה.

> בראשית יט כז: וַיַּשְׁכֵּם אַבְרָהָם בַּבֹּקֶר: אֶל הַמָּקוֹם אֲשֶׁר עָמַד שָׁם אֶת פְּנֵי יְהוָה.  
> בראשית יט כח: וַיַּשְׁקֵף עַל פְּנֵי סְדֹם וַעֲמֹרָה וְעַל כָּל פְּנֵי אֶרֶץ הַכִּכָּר; וַיַּרְא וְהִנֵּה עָלָה קִיטֹר הָאָרֶץ כְּקִיטֹר הַכִּבְשָׁן.  
> בראשית יט כט: וַיְהִי בְּשַׁחֵת אֱלֹהִים אֶת עָרֵי הַכִּכָּר וַיִּזְכֹּר אֱלֹהִים אֶת אַבְרָהָם; וַיְשַׁלַּח אֶת לוֹט מִתּוֹךְ הַהֲפֵכָה בַּהֲפֹךְ אֶת הֶעָרִים אֲשֶׁר יָשַׁב בָּהֵן לוֹט.  

סיפור חורבן סדום היה כרוך ברגשות עזים (יְהוָה).
אבל אכן, גם התגלגלות המציאות (אֱלֹהִים) היתה כזאת שאברהם הצליח "לחלץ את לוט" דרך המהפכה.
ולאחר מעשה, האמונה ב"כהונה הקדושה" שרדה את חורבן הקונטקסט שלה.


