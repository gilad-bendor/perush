# קריסת המבול

> בראשית ח א: וַיִּזְכֹּר אֱלֹהִים אֶת נֹחַ וְאֵת כָּל הַחַיָּה וְאֶת כָּל הַבְּהֵמָה אֲשֶׁר אִתּוֹ בַּתֵּבָה; וַיַּעֲבֵר אֱלֹהִים רוּחַ עַל הָאָרֶץ וַיָּשֹׁכּוּ הַמָּיִם.  
> בראשית ח ב: וַיִּסָּכְרוּ מַעְיְנֹת תְּהוֹם וַאֲרֻבֹּת הַשָּׁמָיִם; וַיִּכָּלֵא הַגֶּשֶׁם מִן הַשָּׁמָיִם.  
> בראשית ח ג: וַיָּשֻׁבוּ הַמַּיִם מֵעַל הָאָרֶץ הָלוֹךְ וָשׁוֹב; וַיַּחְסְרוּ הַמַּיִם מִקְצֵה חֲמִשִּׁים וּמְאַת יוֹם.  

המים (הרצונות והשינוי) באים בגלים, אבל עם מגמת דעיכה: וַיַּחְסְרוּ הַמַּיִם.

> בראשית ח ד: וַתָּנַח הַתֵּבָה בַּחֹדֶשׁ הַשְּׁבִיעִי בְּשִׁבְעָה עָשָׂר יוֹם לַחֹדֶשׁ עַל הָרֵי אֲרָרָט.  
> בראשית ח ה: וְהַמַּיִם הָיוּ הָלוֹךְ וְחָסוֹר עַד הַחֹדֶשׁ הָעֲשִׂירִי; בָּעֲשִׂירִי בְּאֶחָד לַחֹדֶשׁ נִרְאוּ רָאשֵׁי הֶהָרִים.  

הרגיעה בסערת הרצונות והשינוי מאפשרת את הופעתם מחדש של ההרים: של עקרונות המוסר הראשוניים בין אדם לחברו.
השם אֲרָרָט לא ברור, אבל יתכן שקשור לשורש ארר: אֲרָרָט הוא ההר - עקרון המוסר - של הטאבו=ארירה על מעשים מסויימים (לחלופין - יתכן שזה פשוט שם של הר גבוה...)

> בראשית ח ו: וַיְהִי מִקֵּץ אַרְבָּעִים יוֹם; וַיִּפְתַּח נֹחַ אֶת חַלּוֹן הַתֵּבָה אֲשֶׁר עָשָׂה.  
> בראשית ח ז: וַיְשַׁלַּח אֶת הָעֹרֵב; וַיֵּצֵא יָצוֹא וָשׁוֹב עַד יְבֹשֶׁת הַמַּיִם מֵעַל הָאָרֶץ.  

החל תהליך שבו - לאט לאט - המהפכנות והקיצוניות (מי המבול) הפכו מאידאל לבּוּשָה וקלון: "יְבֹשֶׁת הַמַּיִם", "קַלּוּ הַמַּיִם".

יתכן שהעורב מסמל את שלב הסיכום וחשבון הנפש הפנימי במעגל הנפשי:

1. בוקר    - התעוררות, קולות בודדים מתריעים בשער.
2. יום    - דיון ציבורי, אנרגטיות, חיכוך ומאבק.
3. ערב    - התכנסות, חשבון נפש מופנם, השלמה, אינטגרציה.
4. לילה    - קיפאון, חוסר התבוננות.

העורב מייצר מחזוריות עם המים: כמו שהמים "וַיָּשֻׁבוּ הַמַּיִם מֵעַל הָאָרֶץ הָלוֹךְ וָשׁוֹב" - כך העורב "וַיֵּצֵא יָצוֹא וָשׁוֹב עַד יְבֹשֶׁת הַמַּיִם": תנודתיות ברמת המהפכנות מול רמת ההתכנסות.
וכמו שהמים במגמת "וַיַּחְסְרוּ הַמַּיִם" - כך העורב במגמת "עַד יְבֹשֶׁת הַמַּיִם": מי המהפכנות במגמת דעיכה - עד שהמהפכנות נחשבת לבּוּשָה.

> בראשית ח ח: וַיְשַׁלַּח אֶת הַיּוֹנָה מֵאִתּוֹ לִרְאוֹת הֲקַלּוּ הַמַּיִם מֵעַל פְּנֵי הָאֲדָמָה.  

יתכן שהיונה מסמלת את הדיכוי המדינתי הקומוניסטי.

```lexical
שורש ינה הוא דיכוי ועושק החלש על ידי החזק: "עזב ככפיר סכו - כי היתה ארצם לשמה, מפני חרון =היונה=, ומפני חרון אפו" (ירמיהו כה:לח) "כרתו זורע מבבל, ותפש מגל בעת קציר - מפני חרב =היונה=, איש אל עמו יפנו, ואיש לארצו ינסו" (ירמיהו נ:טז)
```

היונה היתה זה מכבר בשליחותה של המהפכה, אבל עכשיו יש ניסיון להפטר ממנה: "וַיְשַׁלַּח אֶת הַיּוֹנָה מֵאִתּוֹ" - בדגש על "מֵאִתּוֹ". השילוח הזה הוא מהוסס וחלקי - רק כדי לבדוק האם האוכלוסיה (הָאֲדָמָה) תישאר יציבה בהיעדר היונה - כדי לבדוק האם לאוכלוסיה נמאס מהלך הרוח המהפכני (הֲקַלּוּ הַמַּיִם).
הפרסטרויקה והגלאסנוסט של מיכאיל גורבצ'וב בשנת 1985. בשלב הזה גם נחשפו במלואם זוועות הקומוניזם - קלון הקומוניזם.

> בראשית ח ט: וְלֹא מָצְאָה הַיּוֹנָה מָנוֹחַ לְכַף רַגְלָהּ וַתָּשָׁב אֵלָיו אֶל הַתֵּבָה כִּי מַיִם עַל פְּנֵי כָל הָאָרֶץ; וַיִּשְׁלַח יָדוֹ וַיִּקָּחֶהָ וַיָּבֵא אֹתָהּ אֵלָיו אֶל הַתֵּבָה.  
> בראשית ח י: וַיָּחֶל עוֹד שִׁבְעַת יָמִים אֲחֵרִים; וַיֹּסֶף שַׁלַּח אֶת הַיּוֹנָה מִן הַתֵּבָה.  
> בראשית ח יא: וַתָּבֹא אֵלָיו הַיּוֹנָה לְעֵת עֶרֶב וְהִנֵּה עֲלֵה זַיִת טָרָף בְּפִיהָ; וַיֵּדַע נֹחַ כִּי קַלּוּ הַמַּיִם מֵעַל הָאָרֶץ.  
> בראשית ח יב: וַיִּיָּחֶל עוֹד שִׁבְעַת יָמִים אֲחֵרִים; וַיְשַׁלַּח אֶת הַיּוֹנָה וְלֹא יָסְפָה שׁוּב אֵלָיו עוֹד.  

שילוח היונה - פירוק הדיכוי הקומוניסטי - מתואר כאן כתהליך עם שלבים שאני לא מצליח לפענח - צריך עזרה מהיסטוריון. איני יודע גם מה הסמליות של "עֲלֵה זַיִת טָרָף בְּפִיהָ".
בסופו של דבר אכן "קַלּוּ הַמַּיִם" והיונה שולחה לבלי שוב.

> בראשית ח יג: וַיְהִי בְּאַחַת וְשֵׁשׁ מֵאוֹת שָׁנָה בָּרִאשׁוֹן בְּאֶחָד לַחֹדֶשׁ חָרְבוּ הַמַּיִם מֵעַל הָאָרֶץ; וַיָּסַר נֹחַ אֶת מִכְסֵה הַתֵּבָה וַיַּרְא וְהִנֵּה חָרְבוּ פְּנֵי הָאֲדָמָה.  
> בראשית ח יד: וּבַחֹדֶשׁ הַשֵּׁנִי בְּשִׁבְעָה וְעֶשְׂרִים יוֹם לַחֹדֶשׁ יָבְשָׁה הָאָרֶץ.  
> בראשית ח טו: וַיְדַבֵּר אֱלֹהִים אֶל נֹחַ לֵאמֹר.  
> בראשית ח טז: צֵא מִן הַתֵּבָה אַתָּה וְאִשְׁתְּךָ וּבָנֶיךָ וּנְשֵׁי בָנֶיךָ אִתָּךְ.  
> בראשית ח יז: כָּל הַחַיָּה אֲשֶׁר אִתְּךָ מִכָּל בָּשָׂר בָּעוֹף וּבַבְּהֵמָה וּבְכָל הָרֶמֶשׂ הָרֹמֵשׂ עַל הָאָרֶץ הַוְצֵא (הַיְצֵא) אִתָּךְ; וְשָׁרְצוּ בָאָרֶץ וּפָרוּ וְרָבוּ עַל הָאָרֶץ.  
> בראשית ח יח: וַיֵּצֵא נֹחַ; וּבָנָיו וְאִשְׁתּוֹ וּנְשֵׁי בָנָיו אִתּוֹ.  
> בראשית ח יט: כָּל הַחַיָּה כָּל הָרֶמֶשׂ וְכָל הָעוֹף כֹּל רוֹמֵשׂ עַל הָאָרֶץ לְמִשְׁפְּחֹתֵיהֶם יָצְאוּ מִן הַתֵּבָה.  

נח נוטש באופן סופי את הבידול וההסתגרות שלו ונפתח לעולם.
