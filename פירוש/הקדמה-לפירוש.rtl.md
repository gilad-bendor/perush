# פירוש אלגורי מתודולוגי לספר בראשית

הפרוייקט הזה מנסה להפעיל ״פונקצית המרה ספרותית״ על החומשים - עם התמקדות בספר בראשית - כך שהתוצאה תהיה סיפור שונה לחלוטין - סיפורה של התרבות האנושית.  
״פונקצית ההמרה״ היא מעיין **מילון**, שבו לכל מושג (למשל מים, ארץ, חיה, אדם) יש משמעות **תרבותית** מסויימת.  
כאשר קוראים את החומשים דרך הפריזמה הזאת - הסיפור הופך להיות מסיפור מיתולוגי על התפתחות של אנשים ושושלות - לסיפור על התפתחות התרבות האנושית, משלב הציידים-לקטים דרך התרבויות הראשונות, התפתחות הדתות, והעת המודרנית.  
(הפירוש מתמקד בחומשים: נראה שספרי הנביאים והכתובים לא בעניין)

הכוונה היא לבנות מערכת **עם חוזק לוגי**, בניגוד למערכת אלגורית **גמישה** בסגנון ה״דרוּש״.  
בעוד שה״דרוּש״ הוא בעל דרגת-חופש גבוהה (הדרשן מרשה לעצמו ליצור הקשרים ופירושים באופן חפשי), הפרוש האלגורי שלנו הוא יִיחוּדִי ביחס לספרות הדְרַש הענפה, בזה שהוא מנסה להיות מערכת עם דרגת-חופש מצומצמת ככל האפשר. העקרונות שנגזרים מכך הם:  
1. **להיצמד לטקסט ולמילון:** אם המילון מפרש מילה מסויימת בדרך מסויימת, אז הטקסט המקראי יהיה חייב להיות מפורש בדיוק כך.
2. **מילון מצומצם וקוהרנטי:** המילון עצמו חייב להיות מצומצם - עם מעט הגדרות, ועם ציפייה שגם ההגדרות המועטות האלה יהיו קוהרנטיות אחת עם השנייה (למשל: מכיוון שהמושגים ״אדם״ ו״חיה״ קרובים, אזי יש ציפייה שההגדרות של ״אדם״ ו״חיה״ יהיו גם קרובים).

# המילון (פונקצית ההמרה הספרותית)

## מושגים של אור: מחשבות

- **אור** \ **רְאִייָה** = חשיבה, דיון ציבורי, הפעלה של מעיין ״תודעה קולקטיבית״.  
   אור וראייה יכולים להיות מוגבלים לרובד התודעתי ולא לגמרי משׁוּיַמִים - לאו דווקא מגובשים באופן קוהרנטי.
- **חושך** = קיום ופעילות ״על אוטומט״ - ללא מחשבה וניתוח.
- מחזור היממה: ״...←בוקר←יום←ערב←לילה←בוקר←...״ מקביל למודל ההֵגֶלִיאָנִי של דיאלקטיקה וסינטזה:
  1. **בוקר** - מלשון בקרה ובחינה, שמובילה להתגבשות של דיאלקטיקה - תזה ואנטי-תזה. זה מוביל ל-  
  2. **יום** - הדיאלקטיקה יוצרת דיון ציבורי, אינטרוספקטיבה, וחיפוש. זה מוביל ל-  
  3. **ערב** - כמו שְתִּי-ועֵרֶב - סינטזה והטמעה את התובנות. זה מוביל ל-  
  4. **לילה** - תקופת ״שקט״ בין דיאלקטיקות - תהליכים שמתבצעים ללא דיון ציבורי: פעילות אוטומטית, או אפילו הבשלה של תובנות ״מלמטה״ - ללא דיון פומבי. וזה מוביל לבוקר, במחזוריות אינסופית.

## מושגים של דיבור: שִׁיוּם

- **אמירה** / **שמיעה** = שִיוּם, זיהוי, דִיוּק. ״אמירה״ היא שִיוּם של מושג או תהליך חדש, ו״שמיעה״ היא הפְנמה של אמירה מבחוץ. פעולת האמירה היא כל כך משמעותית, עד שלפעמים ניתן לסכם סיפורים דרך רצף האמירות שבהם.  
  **קריאה** בשֶם או קריאה למישהו = הַשָמַת אמירה על משהו: קישור של משהו עם שֶׁם.
  TODO: להזכיר כאן את המושג ״סימולקרה״ - להבין שהשם שנוצר כאן משמש כ״יסוד״ מכאן ולהבא - יסוד שכבר לא זקוק למושגים שיצרו אותו במקור.

## שמים וארץ: חווית הקיום התת-הכרתית

- **מים** = הכיאוס, הלא ידוע, המאיים, המבטיח, הניתן לעיצוב.
  המים דוחפים את התרבות לפעולה - רגשות חיוביים או שליליים: מוטיבציה ו\או פחד, שאיפה או דחייה.  
  מים דרושים כדי להשיג שינוי והתפתחות. ללא מים נוצרת סטגנציה (לפי המילון: מוות).
  TODO: ההגדרה של המים גם ״כיאוס״ וגם ״מוטיבציה״. זה מרגיש אחוּד ונכון - אבל יש עומק בחיבור ביניהם שחסר בשוּרות ההסבר האלה.
- **ארץ** = חווית קיום: הצורה הבסיסית **התת הכרתית** שבה התרבות מבינה את עצמה ביחס לעולם: אינטואיציה של איך העולם פועל מולה.  
  שמוֹת מקומות ספציפיים מייצגים מערכות שונות של חוויות קיום.  
  הפתגם הבא ממחיש יפה את המושג ״ארץ״: "אתה יכול להוציא את הילד מהכפר, אבל לא את הכפר מהילד" - החוויה של ״מי אני ביחס לעולם״ עוצבה והוטבעה בנפש הילד בסביבה הכפרית, באופן שהחוויות מהעיר הגדולה מתקשות למחוק.
- **שמים** = הצורה הבסיסית **התת הכרתית** שבה התרבות מבינה את גבולות הגיזרה בין ה״אני״ ל״חוּץ״, בין מה שניתן לתיפעול, למה שמחוץ להישׂג היד.  
  השמים הם *לא* החוץ עצמו - אלא *התפיסה הפנימית* של מה זה החוץ, ומכיוון שהתפיסה הזאת מגדירה רצון ומוטיבציה ופחד - אז השמים הם סוג של ״מים״. מילולית וטכנית - השמים הם ״שַם מים״.

## עולם החומר - סולם של מוּרכַבוּת

- **צומח** \ **אכילה** = תובנות/מודלים על העולם. ללא אכילה (הפנמה של תובנות חדשות) מתפתח תימהון, בלבול וחוסר יכולת לפעול (לפי המילון: **רַעָב**).
- **חיה** = נרטיב ״מקומי״ - נרטיב לא ממַשמֶעַ: אחד מתוך הרבה נרטיבים שקיימים בתרבות.
- **אדם** = נרטיב **ממַשְמֶע** של תרבות: נרטיב שתרבות אוכפת על עצמה כדי לחשל זהות אינטגרלית.  
  **איש** / **זכר** = נרטיב של אליטה - נרטיב שרואה את עצמו כמכתיב וכמוביל של חברה.  
  **אישה** / **נקבה** = נרטיב עממי שממוקד בזהות ובקיוּם ולא שואף להוביל ולהכתיב דרך.

## הגדרות חשובות נוספות

- **אלהים** = מעיין כח לא-ניתן-להגדרה שדוחף את העולם להתפתחות לכיוון מסויים - כמו המושג ההֵגֶלִיאָנִי ״Weltgeist״. ייתכן שנגזר ממילת היחס ״אל״ - כמו ״אֵלֶיהֶם״.  
  **יהוה** = החוויה של המציאות. כנראה נגזר מהשורש ״היה״: הָיָה הוֹוֶה ויִהְיֶה.

- **אדמה** = כלל האוכלוסיה בהקשר הרלבנטי. מתוך האדמה נוצר האדם, ולשם תרבות מתפוררת לבסוף.  
  **עפר** = הפרטים שמרכיבים חברה: `וַיִּיצֶר יְהוָה אֱלֹהִים אֶת הָאָדָם עָפָר מִן הָאֲדָמָה`, `כִּי עָפָר אַתָּה וְאֶל עָפָר תָּשׁוּב`.

- **טוב** = דברים רצויים על פי המוסר החברתי - הדרך הנכונה שהחברה מצפה מהאדם אדם ללכת בה.  
  **רע** = דברים אסורים על פי המוסר החברתי - התנהגויות שהחברה מחשיבה כלא מוסריות.
  **לדעת** = לגבש דעה מוסרית ושיפוּט על משהו: להציב עליו טוב ורע, לסמן בתווית, סטיגמה.

- **חיים** = דינאמיות והִשְׁתַנוּת.  
  **מוות** = סטגנציה: חוסר יכולת להגיב, לבצע התאמות, ולהשתנות (אין קשר ל**הֵרֶג** - שהוא מלחמה ודיכוי בין נרטיבים).

- **למעלה** \ **למטה** = ציר הנשׂגבות/שפלות (מגוון מילות תואר ופעולות שקשורות בעלייה/ירידה או ביחסי גובה, או הר/עמק).

- **פנים** (פְנֶי, על-פני, לפני) = בדרך-של, על-פי-העקרונות-של, מה שכבר ידוע על משהו.  
  **אחור** = בדרך אחרת או לא ידועה, נסתר ולא ידוע.  
  (fun fact: בתרבויות קדומות, הדימוי היה: פנים זה מה שאתה רואה - כלומר העבר, ואחור זה מה שאתה לא רואה - כלומר העתיד. כיום הדימוי הוא הפוך: העתיד לפניך, והעבר מאחוריך).

- **אוהל** \ **בית** = (מקום - קשור ל״ארץ״) ״אזור נוֹחוּת״ - צורות מחשבה מוּכַּרוֹת:  
  **בא** \ **ישב** = התמקם באזור נוחות.  
  **יצא** \ **קם** = יצא מאזור נוחות בגלל צורך או משבר.

- **כל** = מוחלטות, לגמרי, עד הסוף. המוטיב הזה מתגלה כמוטיב משמעותי לאורך סיפורים רבים. זאת היא מילה חזקה מאוד, והנוכחות שלה בטקסט משמעותית מאוד.

## הגדרות נוספות

- **רכוש**  = אוכל + בעלי חיים.
- **מלך** = אדם ששולט על הרבה אנשים: ״נרטיב על״ שמהווה מכנה המשותף - כותרת - של מקבץ תרבויות קשורות, ושמאפשר זהות קולקטיבית - מעיין קונפדרציה של תרבויות.  
  **עיר** = מקבץ האנשים שנשלטים ע״י המלך.
- **ברוּך** = דבר שנתפס כאידיאלי, דבר שנושאים אליו עיניים.
  **ארוּר** = דבר שנתפס כדיסטופי, כמצב נוראי.
- **מלאך** = ״שליח בלי שם״ - נרטיב זר ולא מובן (לפעמים מבחוץ - מן השמים) שבא ומבצע אינטראקציה עם אדם (תרבות).
- **אש** = רעיון ברור ומוחלט, שאין בו מים (שאין בו מקום למוטיבציה ושינוי).  
  **זֵבָח** \ **מזבח** = (קשור לאש) הבנת דבר כאידילי: קידוש וקנוֹניזציה של מצב.

# ההתיחסות הנכונה לסיפורים המתורגמים

כל מקטע של טקסט מקראי מתורגם לסיפור תרבותי-סוציולוגי.  
הדגש בסיפורים האלו הוא על שינויים מהותיים ב״איך התרבות מבינה את עצמה״: ביחס לעולם וביחס לזהות שלה. בהתמודדות שלה עם תנאי המציאות, ובעיצוב האידאלים והשאיפות שלה.  
כל סיפור מתאר **שינוי עומק תפיסתי** - שינוי זהות, תובנות חדשות על העולם, התפתחות של זרמים ותתי-תרבויות חדשים - שינויים שמהווים בסיס והקדמה לשינויים של הסיפורים הבאים.  
רצף הסיפורים מתאים מאוד למודל ההֵגֶלִיאָנִי של דיאלקטיקה וסינטזה מחזוריים.  

## הדיאלקטיקה של תאור היסטורי

האופן הנכון לראות את רצף הסיפורים המתורגמים הוא כספר היסטוריה איכותי - שמתמודד עם דיאלקטיקה בין:
- השאיפה לתיאור **כרונולוגי**: פרק אחרי פרק - תקופה אחרי תקופה - כל פרק הוא תיאור ממצה של התקופה שלו.
- השאיפה לתיאור **עומק**: הארה של זרמי עומק חוֹצֶי-תקופות.

ספר היסטוריה איכותי מאזן בין השאיפות: כל פרק וכל מקטע ממוקדים בהתפתחיות עומק מסויימות, והספר בכללותו מתקדם על ציר הזמן.  
כמו ילד שובב בטיול - הולך לאן שרגליו לוקחות - אבל בסופו של דבר מתקדם במסלול.

## הנוכחות האלהית

באופן מפתיע, הסיפורים המתורגמים הם בו זמנית גם **חילוניים לחלוטין** (הסיפורים לא מכילים נוכחות אלוהית כלל), ובו זמנית - גם **קדושים לחלוטין** (הסיפורים אפופים ברצון אלוהי).  
במובן הזה - הטקסט המקראי הוא פלא ועֵדוּת: טקסט מנותק לחלוטין, וגם אַרוּג לעומק, האלוהוּת.

## האתגר האינטלקטואלי

ניתן לחשוב על רצף הסיפורים המתורגמים כעל ספר היסטוריה שממוקד במישור התרבותי-סוציולוגי.  
ספר ההיסטוריה הזה **לעולם לא יכיל** ארועים ״ארציים״ כמו מלחמות, גיאוגרפיה, או כל אספקט טכני מציאותי.  
במקום זה, הסיפורים יתארו את **ההשלכות** של הארועים הטכניים על המישור התרבותי-סוציולוגי: למשל, איך מלחמה גדולה משפיעה על החוויה ותפיסת העולם של התרבות.  

מסתבר שהאתגר האינטלקטואלי של ״ניתוק הכבלים הארציים״ הוא קשה ביותר, ומצריך זמן והסתגלות.  
שוב ושוב, תאלץ לבתק את הקווים שמצייר פשוטו של הטקסט, ולקיים רק את הקווים שמצייר התרגום.  
זהו אתגר לא פשוט כלל... הכן את עצמך לתיסכול. כל ההתחלות קשות - וזה הוא מסע גדול ומופלא.

# תרגום ״טהור״ - או תרגום להיסטוריה ספציפית?

הרכיב החשוב והמרכזי ביותר בפירוש - הוא תרגום הטקסט המקראי לסיפור תרבותי קוהרנטי ומתפתח: סיפור **ארכיטיפי טהור** - שניתן ״להלביש״ על רצפים היסטוריים שונים בזמן ובמקום.

ולכאורה, ניתן להסתפק ברכיב זה - אך לא.  
מסתבר שתרגום ארכיטיפי טהור - מרגיש ״חלבי״ ודליל, ללא מעורבות רגשית, ובאופן מפתיע - לא מאפשר להבין את הדקויות של הטקסט.  
מסתבר שכאשר מלבישים את הסיפור על היסטוריה ספציפית ומוכרת - אז המטען הרגשי, המשמעות הרגשית של ההיסטוריה - מאירה את התרגום באור עשיר בהרבה.  
בנוסף, משום מה ובמפתיע, דווקא כשמלבישים את הסיפור על היסטוריה ספציפית - מילות מפתח בטקסט - שנדמים כקישוטים חסרי משמעות - הופכים להיות צירים משמעותיים בהבנה: פתאום הסיפור ההיסטורי הופך עמוק יותר, מורכב יותר, ומספק חכמת חיים ותובנות חדשות.

בנוסף, ובאופן מפתיע מאוד - נראה שהפירוש מצליח להיות מולבש על היסטוריה רציפה וכרונולוגית, לאורך משכי הזמן הארוכים ביותר.  
הצלחה זאת - היא לכשעצמה - מרשימה מבחינת צימצום דרגות החופש, ומרשימה ברמה הביקורתית.

המתודולוגיה היא לנסות לשמור על הפרדה בין שני הרבדים - ככל שמתאפשר:
1. הרובד **החשוב והעיקרי** הוא תרגום ארכיטיפי טהור, שניתן ״להלביש״ על רצפים היסטוריים שונים בזמן ובמקום.
2. רובד **מישני** הוא הלבשת הסיפור על היסטוריה ספציפית. למרות מישניותו - רובד זה נושא עומק ועושר שהרובד הראשי לא מסוגל להעניק.

# חלוקה פנימית של הטקסט המקראי

ישנה נקודת חיתוך ברורה בטקסט המקראי, בין שלוש רצפים:

## רצף ראשון: שבעת ימי הבריאה

רצף קצרצר זה משמש כמבוא, כסקירה של מה זה תרבות ואיך היא מתפתחת. זהו רצף ארכיטיפי וטהור לחלוטין: סקירה אנטרופולוגית על התפתחות קלאסית של תרבות אנושית - ברמה הגבוהה והכללית ביותר.
לסיפור הבריאה חשיבות יש מיוחדת - כי הוא עוזר להבין לעומק את מושגי היסוד של המילון: אור ודיבור, שמים וארץ, צמחים חיות ואדם.

## רצף שני: סיפור התפתחות התרבות האנושית הכללית

רצף זה מכיל את הטקסט המקראי מסיפור גן העדן ועד סיפור מגדל בבל: גן-עדן, אדם וחוה, הבל וקין, נח והמבול, מגדל בבל.
הפירוש ״מתרגם״ את הרצף הזה לסיפור ארכיטיפי של התפתחות התרבות האנושית האוניברסלית - מהרמה הבסיסית ביותר, אל תרבות גבוהה ומפותחת.  
הלבשת הסיפורים על ההיסטוריה תהיה - במחילה - עם הטייה ארופוצנטרית מובהקת. מן הסתם ניתן להלביש על תרבויות מרכזיות נוספות.
TODO: יש כאן מקום לעבודה: מציאת הלבשות לתרבויות נוספות

## רצף שלישי: סיפור התפתחות היהדות

רצף זה מתחיל במסע תרח לארץ כנען, דרך סיפורי האבות והשבטים, ועד גלות מצרים, היציאה ומסעות המדבר.  
הפירוש ״מתרגם״ את הרצף הזה לסיפור של התפתחות התרבות **היהודית** לאורך ההיסטוריה - מהיהדות העתיקה, דרך התקופות השונות, ואל העתיד.  
נדמה שהרצף הזה - הרצף הארוך ביותר - מחולק גם הוא לכמה תתי רצפים.

# אֶת חֲטָאַי אֲנִי מַזְכִּיר הַיּוֹם

רוב הטקסט המקראי מתורגם באופן ״שלם״: כמעט מילה במילה.
אבל קיימים בטקסט גם אזורים ״אִלמים״, שבוּרים, שקוֹלם לא נשמע. טקסטים שהמילון לא מצליח להפיח בהם חיים:
- שושלות: זה הוליד את זה הוליד את זה. יש מילה אחת לכל אדם - מה שמאפשר פירוש עם דרגות חופש גבוהות מדי. תרגום חסר ערך.
- מספרים: נכון לעכשיו - אין מתודולוגיה אחוּדה של תרגום מספרים (להוציא את המספרים אחד - יִיחוּדי, שניים - חוזר ונשנה, ושבע - שבועה ונצחיות).
- טקסטים ״מתנצלים״ (אפולוגטיקה): טקסטים שניתן לראותם כהסברים וכתשובות לשאלות ביקורתיות. למשל: אם היה מבול - אז איך יש חיות בעולם? התשובה: כל החיות היו בתיבה.

כל המרחב של { שושלת שת, סיפורי המבול ומגדל בבל } רווּי בשושלות, מספרים, וטקסטים מתנצלים.
התרגום של המרחב הזה הוא באיכות נמוכה. למרות זאת - בחרתי לתרגם את סיפורי המבול ומגדל בבל. נדמה שיש ״ניצולים בין השברים״: שיש טקסט חי ומדבר בין ההריסות.
יש בתוכי חוויה של צער וכאב כשאני מלטף את הטקסטים האלה.
