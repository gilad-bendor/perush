# איסורים נוספים לכהנים

> ויקרא כא א: וַיֹּאמֶר יְהוָה אֶל מֹשֶׁה אֱמֹר אֶל הַכֹּהֲנִים בְּנֵי אַהֲרֹן; וְאָמַרְתָּ אֲלֵהֶם לְנֶפֶשׁ לֹא יִטַּמָּא בְּעַמָּיו.  
> ויקרא כא ב: כִּי אִם לִשְׁאֵרוֹ הַקָּרֹב אֵלָיו:  לְאִמּוֹ וּלְאָבִיו וְלִבְנוֹ וּלְבִתּוֹ וּלְאָחִיו.  
> ויקרא כא ג: וְלַאֲחֹתוֹ הַבְּתוּלָה הַקְּרוֹבָה אֵלָיו אֲשֶׁר לֹא הָיְתָה לְאִישׁ לָהּ יִטַּמָּא.  
> ויקרא כא ד: לֹא יִטַּמָּא בַּעַל בְּעַמָּיו לְהֵחַלּוֹ.  
> ויקרא כא ה: לֹא יִקְרְחֻה (יִקְרְחוּ) קָרְחָה בְּרֹאשָׁם וּפְאַת זְקָנָם לֹא יְגַלֵּחוּ; וּבִבְשָׂרָם לֹא יִשְׂרְטוּ שָׂרָטֶת.  
> ויקרא כא ו: קְדֹשִׁים יִהְיוּ לֵאלֹהֵיהֶם וְלֹא יְחַלְּלוּ שֵׁם אֱלֹהֵיהֶם:  כִּי אֶת אִשֵּׁי יְהוָה לֶחֶם אֱלֹהֵיהֶם הֵם מַקְרִיבִם וְהָיוּ קֹדֶשׁ.  
> ויקרא כא ז: אִשָּׁה זֹנָה וַחֲלָלָה לֹא יִקָּחוּ וְאִשָּׁה גְּרוּשָׁה מֵאִישָׁהּ לֹא יִקָּחוּ:  כִּי קָדֹשׁ הוּא לֵאלֹהָיו.  
> ויקרא כא ח: וְקִדַּשְׁתּוֹ כִּי אֶת לֶחֶם אֱלֹהֶיךָ הוּא מַקְרִיב; קָדֹשׁ יִהְיֶה לָּךְ כִּי קָדוֹשׁ אֲנִי יְהוָה מְקַדִּשְׁכֶם.  
> ויקרא כא ט: וּבַת אִישׁ כֹּהֵן כִּי תֵחֵל לִזְנוֹת אֶת אָבִיהָ הִיא מְחַלֶּלֶת בָּאֵשׁ תִּשָּׂרֵף.  
> ויקרא כא י: וְהַכֹּהֵן הַגָּדוֹל מֵאֶחָיו אֲשֶׁר יוּצַק עַל רֹאשׁוֹ שֶׁמֶן הַמִּשְׁחָה וּמִלֵּא אֶת יָדוֹ לִלְבֹּשׁ אֶת הַבְּגָדִים אֶת רֹאשׁוֹ לֹא יִפְרָע וּבְגָדָיו לֹא יִפְרֹם.  
> ויקרא כא יא: וְעַל כָּל נַפְשֹׁת מֵת לֹא יָבֹא:  לְאָבִיו וּלְאִמּוֹ לֹא יִטַּמָּא.  
> ויקרא כא יב: וּמִן הַמִּקְדָּשׁ לֹא יֵצֵא וְלֹא יְחַלֵּל אֵת מִקְדַּשׁ אֱלֹהָיו:  כִּי נֵזֶר שֶׁמֶן מִשְׁחַת אֱלֹהָיו עָלָיו אֲנִי יְהוָה.  
> ויקרא כא יג: וְהוּא אִשָּׁה בִבְתוּלֶיהָ יִקָּח.  
> ויקרא כא יד: אַלְמָנָה וּגְרוּשָׁה וַחֲלָלָה זֹנָה אֶת אֵלֶּה לֹא יִקָּח:  כִּי אִם בְּתוּלָה מֵעַמָּיו יִקַּח אִשָּׁה.  
> ויקרא כא טו: וְלֹא יְחַלֵּל זַרְעוֹ בְּעַמָּיו:  כִּי אֲנִי יְהוָה מְקַדְּשׁוֹ.   
 

