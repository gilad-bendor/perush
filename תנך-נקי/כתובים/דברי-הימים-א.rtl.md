> דברי-הימים-א א א: אדם שת אנוש.
> דברי-הימים-א א ב: קינן מהללאל ירד.
> דברי-הימים-א א ג: חנוך מתושלח למך.
> דברי-הימים-א א ד: נח שם חם ויפת.
> דברי-הימים-א א ה: בני יפת גמר ומגוג ומדי ויון ותבל; ומשך ותירס.
> דברי-הימים-א א ו: ובני גמר אשכנז ודיפת ותוגרמה.
> דברי-הימים-א א ז: ובני יון אלישה ותרשישה כתים ורודנים.
> דברי-הימים-א א ח: בני חם כוש ומצרים פוט וכנען.
> דברי-הימים-א א ט: ובני כוש סבא וחוילה וסבתא ורעמא וסבתכא; ובני רעמא שבא ודדן.
> דברי-הימים-א א י: וכוש ילד את נמרוד; הוא החל להיות גבור בארץ.
> דברי-הימים-א א יא: ומצרים ילד את לודיים (לודים) ואת ענמים ואת להבים ואת נפתחים.
> דברי-הימים-א א יב: ואת פתרסים ואת כסלחים אשר יצאו משם פלשתים ואת כפתרים.
> דברי-הימים-א א יג: וכנען ילד את צידון בכרו ואת חת.
> דברי-הימים-א א יד: ואת היבוסי ואת האמרי ואת הגרגשי.
> דברי-הימים-א א טו: ואת החוי ואת הערקי ואת הסיני.
> דברי-הימים-א א טז: ואת הארודי ואת הצמרי ואת החמתי.
> דברי-הימים-א א יז: בני שם עילם ואשור וארפכשד ולוד וארם; ועוץ וחול וגתר ומשך.
> דברי-הימים-א א יח: וארפכשד ילד את שלח; ושלח ילד את עבר.
> דברי-הימים-א א יט: ולעבר ילד שני בנים:  שם האחד פלג כי בימיו נפלגה הארץ ושם אחיו יקטן.
> דברי-הימים-א א כ: ויקטן ילד את אלמודד ואת שלף ואת חצרמות ואת ירח.
> דברי-הימים-א א כא: ואת הדורם ואת אוזל ואת דקלה.
> דברי-הימים-א א כב: ואת עיבל ואת אבימאל ואת שבא.
> דברי-הימים-א א כג: ואת אופיר ואת חוילה ואת יובב; כל אלה בני יקטן.
> דברי-הימים-א א כד: שם ארפכשד שלח.
> דברי-הימים-א א כה: עבר פלג רעו.
> דברי-הימים-א א כו: שרוג נחור תרח.
> דברי-הימים-א א כז: אברם הוא אברהם.
> דברי-הימים-א א כח: בני אברהם יצחק וישמעאל.
> דברי-הימים-א א כט: אלה תלדותם:  בכור ישמעאל נביות וקדר ואדבאל ומבשם.
> דברי-הימים-א א ל: משמע ודומה משא חדד ותימא.
> דברי-הימים-א א לא: יטור נפיש וקדמה; אלה הם בני ישמעאל.
> דברי-הימים-א א לב: ובני קטורה פילגש אברהם ילדה את זמרן ויקשן ומדן ומדין וישבק ושוח; ובני יקשן שבא ודדן.
> דברי-הימים-א א לג: ובני מדין עיפה ועפר וחנוך ואבידע ואלדעה; כל אלה בני קטורה.
> דברי-הימים-א א לד: ויולד אברהם את יצחק; בני יצחק עשו וישראל.
> דברי-הימים-א א לה: בני עשו אליפז רעואל ויעוש ויעלם וקרח.
> דברי-הימים-א א לו: בני אליפז תימן ואומר צפי וגעתם קנז ותמנע ועמלק.
> דברי-הימים-א א לז: בני רעואל נחת זרח שמה ומזה.
> דברי-הימים-א א לח: ובני שעיר לוטן ושובל וצבעון וענה ודישן ואצר ודישן.
> דברי-הימים-א א לט: ובני לוטן חרי והומם; ואחות לוטן תמנע.
> דברי-הימים-א א מ: בני שובל עלין ומנחת ועיבל שפי ואונם; ובני צבעון איה וענה.
> דברי-הימים-א א מא: בני ענה דישון; ובני דישון חמרן ואשבן ויתרן וכרן.
> דברי-הימים-א א מב: בני אצר בלהן וזעון יעקן; בני דישון עוץ וארן.
> דברי-הימים-א א מג: ואלה המלכים אשר מלכו בארץ אדום לפני מלך מלך לבני ישראל:  בלע בן בעור ושם עירו דנהבה.
> דברי-הימים-א א מד: וימת בלע; וימלך תחתיו יובב בן זרח מבצרה.
> דברי-הימים-א א מה: וימת יובב; וימלך תחתיו חושם מארץ התימני.
> דברי-הימים-א א מו: וימת חושם; וימלך תחתיו הדד בן בדד המכה את מדין בשדה מואב ושם עירו עיות (עוית).
> דברי-הימים-א א מז: וימת הדד; וימלך תחתיו שמלה ממשרקה.
> דברי-הימים-א א מח: וימת שמלה; וימלך תחתיו שאול מרחבות הנהר.
> דברי-הימים-א א מט: וימת שאול; וימלך תחתיו בעל חנן בן עכבור.
> דברי-הימים-א א נ: וימת בעל חנן וימלך תחתיו הדד ושם עירו פעי; ושם אשתו מהיטבאל בת מטרד בת מי זהב.
> דברי-הימים-א א נא: וימת הדד; ויהיו אלופי אדום אלוף תמנע אלוף עליה (עלוה) אלוף יתת.
> דברי-הימים-א א נב: אלוף אהליבמה אלוף אלה אלוף פינן.
> דברי-הימים-א א נג: אלוף קנז אלוף תימן אלוף מבצר.
> דברי-הימים-א א נד: אלוף מגדיאל אלוף עירם; אלה אלופי אדום.
> דברי-הימים-א ב א: אלה בני ישראל:  ראובן שמעון לוי ויהודה יששכר וזבלון.
> דברי-הימים-א ב ב: דן יוסף ובנימן נפתלי גד ואשר.
> דברי-הימים-א ב ג: בני יהודה ער ואונן ושלה שלושה נולד לו מבת שוע הכנענית; ויהי ער בכור יהודה רע בעיני יהוה וימיתהו.
> דברי-הימים-א ב ד: ותמר כלתו ילדה לו את פרץ ואת זרח; כל בני יהודה חמשה.
> דברי-הימים-א ב ה: בני פרץ חצרון וחמול.
> דברי-הימים-א ב ו: ובני זרח זמרי ואיתן והימן וכלכל ודרע כלם חמשה.
> דברי-הימים-א ב ז: ובני כרמי עכר עוכר ישראל אשר מעל בחרם.
> דברי-הימים-א ב ח: ובני איתן עזריה.
> דברי-הימים-א ב ט: ובני חצרון אשר נולד לו את ירחמאל ואת רם ואת כלובי.
> דברי-הימים-א ב י: ורם הוליד את עמינדב; ועמינדב הוליד את נחשון נשיא בני יהודה.
> דברי-הימים-א ב יא: ונחשון הוליד את שלמא ושלמא הוליד את בעז.
> דברי-הימים-א ב יב: ובעז הוליד את עובד ועובד הוליד את ישי.
> דברי-הימים-א ב יג: ואישי הוליד את בכרו את אליאב ואבינדב השני ושמעא השלשי.
> דברי-הימים-א ב יד: נתנאל הרביעי רדי החמישי.
> דברי-הימים-א ב טו: אצם הששי דויד השבעי.
> דברי-הימים-א ב טז: ואחיתיהם צרויה ואביגיל; ובני צרויה אבשי ויואב ועשהאל שלשה.
> דברי-הימים-א ב יז: ואביגיל ילדה את עמשא; ואבי עמשא יתר הישמעאלי.
> דברי-הימים-א ב יח: וכלב בן חצרון הוליד את עזובה אשה ואת יריעות; ואלה בניה ישר ושובב וארדון.
> דברי-הימים-א ב יט: ותמת עזובה; ויקח לו כלב את אפרת ותלד לו את חור.
> דברי-הימים-א ב כ: וחור הוליד את אורי ואורי הוליד את בצלאל.
> דברי-הימים-א ב כא: ואחר בא חצרון אל בת מכיר אבי גלעד והוא לקחה והוא בן ששים שנה; ותלד לו את שגוב.
> דברי-הימים-א ב כב: ושגוב הוליד את יאיר; ויהי לו עשרים ושלוש ערים בארץ הגלעד.
> דברי-הימים-א ב כג: ויקח גשור וארם את חות יאיר מאתם את קנת ואת בנתיה ששים עיר; כל אלה בני מכיר אבי גלעד.
> דברי-הימים-א ב כד: ואחר מות חצרון בכלב אפרתה; ואשת חצרון אביה ותלד לו את אשחור אבי תקוע.
> דברי-הימים-א ב כה: ויהיו בני ירחמאל בכור חצרון הבכור רם; ובונה וארן ואצם אחיה.
> דברי-הימים-א ב כו: ותהי אשה אחרת לירחמאל ושמה עטרה; היא אם אונם.
> דברי-הימים-א ב כז: ויהיו בני רם בכור ירחמאל מעץ וימין ועקר.
> דברי-הימים-א ב כח: ויהיו בני אונם שמי וידע; ובני שמי נדב ואבישור.
> דברי-הימים-א ב כט: ושם אשת אבישור אביהיל; ותלד לו את אחבן ואת מוליד.
> דברי-הימים-א ב ל: ובני נדב סלד ואפים; וימת סלד לא בנים.
> דברי-הימים-א ב לא: ובני אפים ישעי; ובני ישעי ששן ובני ששן אחלי.
> דברי-הימים-א ב לב: ובני ידע אחי שמי יתר ויונתן; וימת יתר לא בנים.
> דברי-הימים-א ב לג: ובני יונתן פלת וזזא; אלה היו בני ירחמאל.
> דברי-הימים-א ב לד: ולא היה לששן בנים כי אם בנות; ולששן עבד מצרי ושמו ירחע.
> דברי-הימים-א ב לה: ויתן ששן את בתו לירחע עבדו לאשה; ותלד לו את עתי.
> דברי-הימים-א ב לו: ועתי הליד את נתן ונתן הוליד את זבד.
> דברי-הימים-א ב לז: וזבד הוליד את אפלל ואפלל הוליד את עובד.
> דברי-הימים-א ב לח: ועובד הוליד את יהוא ויהוא הליד את עזריה.
> דברי-הימים-א ב לט: ועזריה הליד את חלץ וחלץ הליד את אלעשה.
> דברי-הימים-א ב מ: ואלעשה הליד את ססמי וססמי הליד את שלום.
> דברי-הימים-א ב מא: ושלום הוליד את יקמיה ויקמיה הליד את אלישמע.
> דברי-הימים-א ב מב: ובני כלב אחי ירחמאל מישע בכרו הוא אבי זיף ובני מרשה אבי חברון.
> דברי-הימים-א ב מג: ובני חברון קרח ותפח ורקם ושמע.
> דברי-הימים-א ב מד: ושמע הוליד את רחם אבי ירקעם; ורקם הוליד את שמי.
> דברי-הימים-א ב מה: ובן שמי מעון; ומעון אבי בית צור.
> דברי-הימים-א ב מו: ועיפה פילגש כלב ילדה את חרן ואת מוצא ואת גזז; וחרן הליד את גזז.
> דברי-הימים-א ב מז: ובני יהדי רגם ויותם וגישן ופלט ועיפה ושעף.
> דברי-הימים-א ב מח: פילגש כלב מעכה ילד שבר ואת תרחנה.
> דברי-הימים-א ב מט: ותלד שעף אבי מדמנה את שוא אבי מכבנה ואבי גבעא; ובת כלב עכסה.
> דברי-הימים-א ב נ: אלה היו בני כלב בן חור בכור אפרתה שובל אבי קרית יערים.
> דברי-הימים-א ב נא: שלמא אבי בית לחם חרף אבי בית גדר.
> דברי-הימים-א ב נב: ויהיו בנים לשובל אבי קרית יערים הראה חצי המנחות.
> דברי-הימים-א ב נג: ומשפחות קרית יערים היתרי והפותי והשמתי והמשרעי; מאלה יצאו הצרעתי והאשתאלי.
> דברי-הימים-א ב נד: בני שלמא בית לחם ונטופתי עטרות בית יואב; וחצי המנחתי הצרעי.
> דברי-הימים-א ב נה: ומשפחות ספרים ישבו (ישבי) יעבץ תרעתים שמעתים שוכתים; המה הקינים הבאים מחמת אבי בית רכב.
> דברי-הימים-א ג א: ואלה היו בני דויד אשר נולד לו בחברון:  הבכור אמנן לאחינעם היזרעאלית שני דניאל לאביגיל הכרמלית.
> דברי-הימים-א ג ב: השלשי לאבשלום בן מעכה בת תלמי מלך גשור; הרביעי אדניה בן חגית.
> דברי-הימים-א ג ג: החמישי שפטיה לאביטל; הששי יתרעם לעגלה אשתו.
> דברי-הימים-א ג ד: ששה נולד לו בחברון וימלך שם שבע שנים וששה חדשים; ושלשים ושלוש שנה מלך בירושלם.
> דברי-הימים-א ג ה: ואלה נולדו לו בירושלים:  שמעא ושובב ונתן ושלמה ארבעה לבת שוע בת עמיאל.
> דברי-הימים-א ג ו: ויבחר ואלישמע ואליפלט.
> דברי-הימים-א ג ז: ונגה ונפג ויפיע.
> דברי-הימים-א ג ח: ואלישמע ואלידע ואליפלט תשעה.
> דברי-הימים-א ג ט: כל בני דויד מלבד בני פילגשים ותמר אחותם.
> דברי-הימים-א ג י: ובן שלמה רחבעם; אביה בנו אסא בנו יהושפט בנו.
> דברי-הימים-א ג יא: יורם בנו אחזיהו בנו יואש בנו.
> דברי-הימים-א ג יב: אמציהו בנו עזריה בנו יותם בנו.
> דברי-הימים-א ג יג: אחז בנו חזקיהו בנו מנשה בנו.
> דברי-הימים-א ג יד: אמון בנו יאשיהו בנו.
> דברי-הימים-א ג טו: ובני יאשיהו הבכור יוחנן השני יהויקים; השלשי צדקיהו הרביעי שלום.
> דברי-הימים-א ג טז: ובני יהויקים יכניה בנו צדקיה בנו.
> דברי-הימים-א ג יז: ובני יכניה אסר שאלתיאל בנו.
> דברי-הימים-א ג יח: ומלכירם ופדיה ושנאצר יקמיה הושמע ונדביה.
> דברי-הימים-א ג יט: ובני פדיה זרבבל ושמעי; ובן זרבבל משלם וחנניה ושלמית אחותם.
> דברי-הימים-א ג כ: וחשבה ואהל וברכיה וחסדיה יושב חסד חמש.
> דברי-הימים-א ג כא: ובן חנניה פלטיה וישעיה; בני רפיה בני ארנן בני עבדיה בני שכניה.
> דברי-הימים-א ג כב: ובני שכניה שמעיה; ובני שמעיה חטוש ויגאל ובריח ונעריה ושפט ששה.
> דברי-הימים-א ג כג: ובן נעריה אליועיני וחזקיה ועזריקם שלשה.
> דברי-הימים-א ג כד: ובני אליועיני הודיוהו (הודויהו) ואלישיב ופליה ועקוב ויוחנן ודליה וענני שבעה.
> דברי-הימים-א ד א: בני יהודה:  פרץ חצרון וכרמי וחור ושובל.
> דברי-הימים-א ד ב: וראיה בן שובל הליד את יחת ויחת הליד את אחומי ואת להד; אלה משפחות הצרעתי.
> דברי-הימים-א ד ג: ואלה אבי עיטם יזרעאל וישמא וידבש; ושם אחותם הצללפוני.
> דברי-הימים-א ד ד: ופנואל אבי גדר ועזר אבי חושה; אלה בני חור בכור אפרתה אבי בית לחם.
> דברי-הימים-א ד ה: ולאשחור אבי תקוע היו שתי נשים:  חלאה ונערה.
> דברי-הימים-א ד ו: ותלד לו נערה את אחזם ואת חפר ואת תימני ואת האחשתרי; אלה בני נערה.
> דברי-הימים-א ד ז: ובני חלאה צרת יצחר (וצחר) ואתנן.
> דברי-הימים-א ד ח: וקוץ הוליד את ענוב ואת הצבבה ומשפחת אחרחל בן הרום.
> דברי-הימים-א ד ט: ויהי יעבץ נכבד מאחיו; ואמו קראה שמו יעבץ לאמר כי ילדתי בעצב.
> דברי-הימים-א ד י: ויקרא יעבץ לאלהי ישראל לאמר אם ברך תברכני והרבית את גבולי והיתה ידך עמי ועשית מרעה לבלתי עצבי ויבא אלהים את אשר שאל.
> דברי-הימים-א ד יא: וכלוב אחי שוחה הוליד את מחיר:  הוא אבי אשתון.
> דברי-הימים-א ד יב: ואשתון הוליד את בית רפא ואת פסח ואת תחנה אבי עיר נחש; אלה אנשי רכה.
> דברי-הימים-א ד יג: ובני קנז עתניאל ושריה; ובני עתניאל חתת.
> דברי-הימים-א ד יד: ומעונתי הוליד את עפרה; ושריה הוליד את יואב אבי גיא חרשים כי חרשים היו.
> דברי-הימים-א ד טו: ובני כלב בן יפנה עירו אלה ונעם; ובני אלה וקנז.
> דברי-הימים-א ד טז: ובני יהללאל זיף וזיפה תיריא ואשראל.
> דברי-הימים-א ד יז: ובן עזרה יתר ומרד ועפר וילון; ותהר את מרים ואת שמי ואת ישבח אבי אשתמע.
> דברי-הימים-א ד יח: ואשתו היהדיה ילדה את ירד אבי גדור ואת חבר אבי שוכו ואת יקותיאל אבי זנוח; ואלה בני בתיה בת פרעה אשר לקח מרד.
> דברי-הימים-א ד יט: ובני אשת הודיה אחות נחם אבי קעילה הגרמי; ואשתמע המעכתי.
> דברי-הימים-א ד כ: ובני שימון אמנון ורנה בן חנן ותולון (ותילון); ובני ישעי זוחת ובן זוחת.
> דברי-הימים-א ד כא: בני שלה בן יהודה ער אבי לכה ולעדה אבי מרשה; ומשפחות בית עבדת הבץ לבית אשבע.
> דברי-הימים-א ד כב: ויוקים ואנשי כזבא ויואש ושרף אשר בעלו למואב וישבי לחם; והדברים עתיקים.
> דברי-הימים-א ד כג: המה היוצרים וישבי נטעים וגדרה; עם המלך במלאכתו ישבו שם.
> דברי-הימים-א ד כד: בני שמעון:  נמואל וימין יריב זרח שאול.
> דברי-הימים-א ד כה: שלם בנו מבשם בנו משמע בנו.
> דברי-הימים-א ד כו: ובני משמע חמואל בנו זכור בנו שמעי בנו.
> דברי-הימים-א ד כז: ולשמעי בנים ששה עשר ובנות שש ולאחיו אין בנים רבים; וכל משפחתם לא הרבו עד בני יהודה.
> דברי-הימים-א ד כח: וישבו בבאר שבע ומולדה וחצר שועל.
> דברי-הימים-א ד כט: ובבלהה ובעצם ובתולד.
> דברי-הימים-א ד ל: ובבתואל ובחרמה ובציקלג.
> דברי-הימים-א ד לא: ובבית מרכבות ובחצר סוסים ובבית בראי ובשערים; אלה עריהם עד מלך דויד.
> דברי-הימים-א ד לב: וחצריהם עיטם ועין רמון ותכן ועשן; ערים חמש.
> דברי-הימים-א ד לג: וכל חצריהם אשר סביבות הערים האלה עד בעל;    זאת מושבתם והתיחשם להם.
> דברי-הימים-א ד לד: ומשובב וימלך ויושה בן אמציה.
> דברי-הימים-א ד לה: ויואל; ויהוא בן יושביה בן שריה בן עשיאל.
> דברי-הימים-א ד לו: ואליועיני ויעקבה וישוחיה ועשיה ועדיאל וישימאל ובניה.
> דברי-הימים-א ד לז: וזיזא בן שפעי בן אלון בן ידיה בן שמרי בן שמעיה.
> דברי-הימים-א ד לח: אלה הבאים בשמות נשיאים במשפחותם; ובית אבותיהם פרצו לרוב.
> דברי-הימים-א ד לט: וילכו למבוא גדר עד למזרח הגיא לבקש מרעה לצאנם.
> דברי-הימים-א ד מ: וימצאו מרעה שמן וטוב והארץ רחבת ידים ושקטת ושלוה:  כי מן חם הישבים שם לפנים.
> דברי-הימים-א ד מא: ויבאו אלה הכתובים בשמות בימי יחזקיהו מלך יהודה ויכו את אהליהם ואת המעינים (המעונים) אשר נמצאו שמה ויחרימם עד היום הזה וישבו תחתיהם:  כי מרעה לצאנם שם.
> דברי-הימים-א ד מב: ומהם מן בני שמעון הלכו להר שעיר אנשים חמש מאות; ופלטיה ונעריה ורפיה ועזיאל בני ישעי בראשם.
> דברי-הימים-א ד מג: ויכו את שארית הפלטה לעמלק; וישבו שם עד היום הזה.
> דברי-הימים-א ה א: ובני ראובן בכור ישראל כי הוא הבכור ובחללו יצועי אביו נתנה בכרתו לבני יוסף בן ישראל; ולא להתיחש לבכרה.
> דברי-הימים-א ה ב: כי יהודה גבר באחיו ולנגיד ממנו; והבכרה ליוסף.
> דברי-הימים-א ה ג: בני ראובן בכור ישראל:  חנוך ופלוא חצרון וכרמי.
> דברי-הימים-א ה ד: בני יואל שמעיה בנו גוג בנו שמעי בנו.
> דברי-הימים-א ה ה: מיכה בנו ראיה בנו בעל בנו.
> דברי-הימים-א ה ו: בארה בנו אשר הגלה תלגת פלנאסר מלך אשר; הוא נשיא לראובני.
> דברי-הימים-א ה ז: ואחיו למשפחתיו בהתיחש לתלדותם הראש יעיאל וזכריהו.
> דברי-הימים-א ה ח: ובלע בן עזז בן שמע בן יואל; הוא יושב בערער ועד נבו ובעל מעון.
> דברי-הימים-א ה ט: ולמזרח ישב עד לבוא מדברה למן הנהר פרת:  כי מקניהם רבו בארץ גלעד.
> דברי-הימים-א ה י: ובימי שאול עשו מלחמה עם ההגראים ויפלו בידם; וישבו באהליהם על כל פני מזרח לגלעד.
> דברי-הימים-א ה יא: ובני גד לנגדם ישבו בארץ הבשן עד סלכה.
> דברי-הימים-א ה יב: יואל הראש ושפם המשנה; ויעני ושפט בבשן.
> דברי-הימים-א ה יג: ואחיהם לבית אבותיהם מיכאל ומשלם ושבע ויורי ויעכן וזיע ועבר שבעה.
> דברי-הימים-א ה יד: אלה בני אביחיל בן חורי בן ירוח בן גלעד בן מיכאל בן ישישי בן יחדו בן בוז.
> דברי-הימים-א ה טו: אחי בן עבדיאל בן גוני ראש לבית אבותם.
> דברי-הימים-א ה טז: וישבו בגלעד בבשן ובבנתיה ובכל מגרשי שרון על תוצאותם.
> דברי-הימים-א ה יז: כלם התיחשו בימי יותם מלך יהודה ובימי ירבעם מלך ישראל.
> דברי-הימים-א ה יח: בני ראובן וגדי וחצי שבט מנשה מן בני חיל אנשים נשאי מגן וחרב ודרכי קשת ולמודי מלחמה ארבעים וארבעה אלף ושבע מאות וששים יצאי צבא.
> דברי-הימים-א ה יט: ויעשו מלחמה עם ההגריאים ויטור ונפיש ונודב.
> דברי-הימים-א ה כ: ויעזרו עליהם וינתנו בידם ההגריאים וכל שעמהם:  כי לאלהים זעקו במלחמה ונעתור להם כי בטחו בו.
> דברי-הימים-א ה כא: וישבו מקניהם גמליהם חמשים אלף וצאן מאתים וחמשים אלף וחמורים אלפים; ונפש אדם מאה אלף.
> דברי-הימים-א ה כב: כי חללים רבים נפלו כי מהאלהים המלחמה; וישבו תחתיהם עד הגלה.
> דברי-הימים-א ה כג: ובני חצי שבט מנשה ישבו בארץ; מבשן עד בעל חרמון ושניר והר חרמון המה רבו.
> דברי-הימים-א ה כד: ואלה ראשי בית אבותם:  ועפר וישעי ואליאל ועזריאל וירמיה והודויה ויחדיאל אנשים גבורי חיל אנשי שמות ראשים לבית אבותם.
> דברי-הימים-א ה כה: וימעלו באלהי אבתיהם; ויזנו אחרי אלהי עמי הארץ אשר השמיד אלהים מפניהם.
> דברי-הימים-א ה כו: ויער אלהי ישראל את רוח פול מלך אשור ואת רוח תלגת פלנסר מלך אשור ויגלם לראובני ולגדי ולחצי שבט מנשה; ויביאם לחלח וחבור והרא ונהר גוזן עד היום הזה.
> דברי-הימים-א ה כז: בני לוי:  גרשון קהת ומררי.
> דברי-הימים-א ה כח: ובני קהת עמרם יצהר וחברון ועזיאל.
> דברי-הימים-א ה כט: ובני עמרם אהרן ומשה ומרים;    ובני אהרן נדב ואביהוא אלעזר ואיתמר.
> דברי-הימים-א ה ל: אלעזר הוליד את פינחס פינחס הליד את אבישוע.
> דברי-הימים-א ה לא: ואבישוע הוליד את בקי ובקי הוליד את עזי.
> דברי-הימים-א ה לב: ועזי הוליד את זרחיה וזרחיה הוליד את מריות.
> דברי-הימים-א ה לג: מריות הוליד את אמריה ואמריה הוליד את אחיטוב.
> דברי-הימים-א ה לד: ואחיטוב הוליד את צדוק וצדוק הוליד את אחימעץ.
> דברי-הימים-א ה לה: ואחימעץ הוליד את עזריה ועזריה הוליד את יוחנן.
> דברי-הימים-א ה לו: ויוחנן הוליד את עזריה; הוא אשר כהן בבית אשר בנה שלמה בירושלם.
> דברי-הימים-א ה לז: ויולד עזריה את אמריה; ואמריה הוליד את אחיטוב.
> דברי-הימים-א ה לח: ואחיטוב הוליד את צדוק וצדוק הוליד את שלום.
> דברי-הימים-א ה לט: ושלום הוליד את חלקיה וחלקיה הוליד את עזריה.
> דברי-הימים-א ה מ: ועזריה הוליד את שריה ושריה הוליד את יהוצדק.
> דברי-הימים-א ה מא: ויהוצדק הלך בהגלות יהוה את יהודה וירושלם:  ביד נבכדנאצר.
> דברי-הימים-א ו א: בני לוי:  גרשם קהת ומררי.
> דברי-הימים-א ו ב: ואלה שמות בני גרשום לבני ושמעי.
> דברי-הימים-א ו ג: ובני קהת עמרם ויצהר וחברון ועזיאל.
> דברי-הימים-א ו ד: בני מררי מחלי ומשי; ואלה משפחות הלוי לאבתיהם.
> דברי-הימים-א ו ה: לגרשום לבני בנו יחת בנו זמה בנו.
> דברי-הימים-א ו ו: יואח בנו עדו בנו זרח בנו יאתרי בנו.
> דברי-הימים-א ו ז: בני קהת עמינדב בנו קרח בנו אסיר בנו.
> דברי-הימים-א ו ח: אלקנה בנו ואביסף בנו ואסיר בנו.
> דברי-הימים-א ו ט: תחת בנו אוריאל בנו עזיה בנו ושאול בנו.
> דברי-הימים-א ו י: ובני אלקנה עמשי ואחימות.
> דברי-הימים-א ו יא: אלקנה בנו (בני) אלקנה צופי בנו ונחת בנו.
> דברי-הימים-א ו יב: אליאב בנו ירחם בנו אלקנה בנו.
> דברי-הימים-א ו יג: ובני שמואל הבכר ושני ואביה.
> דברי-הימים-א ו יד: בני מררי מחלי; לבני בנו שמעי בנו עזה בנו.
> דברי-הימים-א ו טו: שמעא בנו חגיה בנו עשיה בנו.
> דברי-הימים-א ו טז: ואלה אשר העמיד דויד על ידי שיר בית יהוה:  ממנוח הארון.
> דברי-הימים-א ו יז: ויהיו משרתים לפני משכן אהל מועד בשיר עד בנות שלמה את בית יהוה בירושלם; ויעמדו כמשפטם על עבודתם.
> דברי-הימים-א ו יח: ואלה העמדים ובניהם:  מבני הקהתי הימן המשורר בן יואל בן שמואל.
> דברי-הימים-א ו יט: בן אלקנה בן ירחם בן אליאל בן תוח.
> דברי-הימים-א ו כ: בן ציף (צוף) בן אלקנה בן מחת בן עמשי.
> דברי-הימים-א ו כא: בן אלקנה בן יואל בן עזריה בן צפניה.
> דברי-הימים-א ו כב: בן תחת בן אסיר בן אביסף בן קרח.
> דברי-הימים-א ו כג: בן יצהר בן קהת בן לוי בן ישראל.
> דברי-הימים-א ו כד: ואחיו אסף העמד על ימינו אסף בן ברכיהו בן שמעא.
> דברי-הימים-א ו כה: בן מיכאל בן בעשיה בן מלכיה.
> דברי-הימים-א ו כו: בן אתני בן זרח בן עדיה.
> דברי-הימים-א ו כז: בן איתן בן זמה בן שמעי.
> דברי-הימים-א ו כח: בן יחת בן גרשם בן לוי.
> דברי-הימים-א ו כט: ובני מררי אחיהם על השמאול איתן בן קישי בן עבדי בן מלוך.
> דברי-הימים-א ו ל: בן חשביה בן אמציה בן חלקיה.
> דברי-הימים-א ו לא: בן אמצי בן בני בן שמר.
> דברי-הימים-א ו לב: בן מחלי בן מושי בן מררי בן לוי.
> דברי-הימים-א ו לג: ואחיהם הלוים:  נתונים לכל עבודת משכן בית האלהים.
> דברי-הימים-א ו לד: ואהרן ובניו מקטירים על מזבח העולה ועל מזבח הקטרת לכל מלאכת קדש הקדשים; ולכפר על ישראל ככל אשר צוה משה עבד האלהים.
> דברי-הימים-א ו לה: ואלה בני אהרן אלעזר בנו פינחס בנו אבישוע בנו.
> דברי-הימים-א ו לו: בקי בנו עזי בנו זרחיה בנו.
> דברי-הימים-א ו לז: מריות בנו אמריה בנו אחיטוב בנו.
> דברי-הימים-א ו לח: צדוק בנו אחימעץ בנו.
> דברי-הימים-א ו לט: ואלה מושבותם לטירותם בגבולם לבני אהרן למשפחת הקהתי כי להם היה הגורל.
> דברי-הימים-א ו מ: ויתנו להם את חברון בארץ יהודה ואת מגרשיה סביבתיה.
> דברי-הימים-א ו מא: ואת שדה העיר ואת חצריה נתנו לכלב בן יפנה.
> דברי-הימים-א ו מב: ולבני אהרן נתנו את ערי המקלט את חברון ואת לבנה ואת מגרשיה; ואת יתר ואת אשתמע ואת מגרשיה.
> דברי-הימים-א ו מג: ואת חילז ואת מגרשיה את דביר ואת מגרשיה.
> דברי-הימים-א ו מד: ואת עשן ואת מגרשיה ואת בית שמש ואת מגרשיה.
> דברי-הימים-א ו מה: וממטה בנימן את גבע ואת מגרשיה ואת עלמת ואת מגרשיה ואת ענתות ואת מגרשיה; כל עריהם שלש עשרה עיר במשפחותיהם.
> דברי-הימים-א ו מו: ולבני קהת הנותרים ממשפחת המטה ממחצית מטה חצי מנשה בגורל ערים עשר.
> דברי-הימים-א ו מז: ולבני גרשום למשפחותם ממטה יששכר וממטה אשר וממטה נפתלי וממטה מנשה בבשן ערים שלש עשרה.
> דברי-הימים-א ו מח: לבני מררי למשפחותם ממטה ראובן וממטה גד וממטה זבלון בגורל ערים שתים עשרה.
> דברי-הימים-א ו מט: ויתנו בני ישראל ללוים את הערים ואת מגרשיהם.
> דברי-הימים-א ו נ: ויתנו בגורל ממטה בני יהודה וממטה בני שמעון וממטה בני בנימן את הערים האלה אשר יקראו אתהם בשמות.
> דברי-הימים-א ו נא: וממשפחות בני קהת ויהי ערי גבולם ממטה אפרים.
> דברי-הימים-א ו נב: ויתנו להם את ערי המקלט את שכם ואת מגרשיה בהר אפרים; ואת גזר ואת מגרשיה.
> דברי-הימים-א ו נג: ואת יקמעם ואת מגרשיה ואת בית חורון ואת מגרשיה.
> דברי-הימים-א ו נד: ואת אילון ואת מגרשיה ואת גת רמון ואת מגרשיה.
> דברי-הימים-א ו נה: וממחצית מטה מנשה את ענר ואת מגרשיה ואת בלעם ואת מגרשיה למשפחת לבני קהת הנותרים.
> דברי-הימים-א ו נו: לבני גרשום ממשפחת חצי מטה מנשה את גולן בבשן ואת מגרשיה; ואת עשתרות ואת מגרשיה.
> דברי-הימים-א ו נז: וממטה יששכר את קדש ואת מגרשיה את דברת ואת מגרשיה.
> דברי-הימים-א ו נח: ואת ראמות ואת מגרשיה ואת ענם ואת מגרשיה.
> דברי-הימים-א ו נט: וממטה אשר את משל ואת מגרשיה ואת עבדון ואת מגרשיה.
> דברי-הימים-א ו ס: ואת חוקק ואת מגרשיה ואת רחב ואת מגרשיה.
> דברי-הימים-א ו סא: וממטה נפתלי את קדש בגליל ואת מגרשיה ואת חמון ואת מגרשיה; ואת קריתים ואת מגרשיה.
> דברי-הימים-א ו סב: לבני מררי הנותרים ממטה זבלון את רמונו ואת מגרשיה; את תבור ואת מגרשיה.
> דברי-הימים-א ו סג: ומעבר לירדן ירחו למזרח הירדן ממטה ראובן את בצר במדבר ואת מגרשיה; ואת יהצה ואת מגרשיה.
> דברי-הימים-א ו סד: ואת קדמות ואת מגרשיה ואת מיפעת ואת מגרשיה.
> דברי-הימים-א ו סה: וממטה גד את ראמות בגלעד ואת מגרשיה; ואת מחנים ואת מגרשיה.
> דברי-הימים-א ו סו: ואת חשבון ואת מגרשיה ואת יעזיר ואת מגרשיה.
> דברי-הימים-א ז א: ולבני יששכר תולע ופואה ישיב (ישוב) ושמרון ארבעה.
> דברי-הימים-א ז ב: ובני תולע עזי ורפיה ויריאל ויחמי ויבשם ושמואל ראשים לבית אבותם לתולע גבורי חיל לתלדותם מספרם בימי דויד עשרים ושנים אלף ושש מאות.
> דברי-הימים-א ז ג: ובני עזי יזרחיה; ובני יזרחיה מיכאל ועבדיה ויואל ישיה חמשה ראשים כלם.
> דברי-הימים-א ז ד: ועליהם לתלדותם לבית אבותם גדודי צבא מלחמה שלשים וששה אלף:  כי הרבו נשים ובנים.
> דברי-הימים-א ז ה: ואחיהם לכל משפחות יששכר גבורי חילים; שמונים ושבעה אלף התיחשם לכל.
> דברי-הימים-א ז ו: בנימן בלע ובכר וידיעאל שלשה.
> דברי-הימים-א ז ז: ובני בלע אצבון ועזי ועזיאל וירימות ועירי חמשה ראשי בית אבות גבורי חילים; והתיחשם עשרים ושנים אלף ושלשים וארבעה.
> דברי-הימים-א ז ח: ובני בכר זמירה ויועש ואליעזר ואליועיני ועמרי וירמות ואביה וענתות ועלמת; כל אלה בני בכר.
> דברי-הימים-א ז ט: והתיחשם לתלדותם ראשי בית אבותם גבורי חיל עשרים אלף ומאתים.
> דברי-הימים-א ז י: ובני ידיעאל בלהן; ובני בלהן יעיש (יעוש) ובנימן ואהוד וכנענה וזיתן ותרשיש ואחישחר.
> דברי-הימים-א ז יא: כל אלה בני ידיעאל לראשי האבות גבורי חילים שבעה עשר אלף ומאתים יצאי צבא למלחמה.
> דברי-הימים-א ז יב: ושפם וחפם בני עיר חשם בני אחר.
> דברי-הימים-א ז יג: בני נפתלי יחציאל וגוני ויצר ושלום בני בלהה.
> דברי-הימים-א ז יד: בני מנשה אשריאל אשר ילדה; פילגשו הארמיה ילדה את מכיר אבי גלעד.
> דברי-הימים-א ז טו: ומכיר לקח אשה לחפים ולשפים ושם אחתו מעכה ושם השני צלפחד; ותהינה לצלפחד בנות.
> דברי-הימים-א ז טז: ותלד מעכה אשת מכיר בן ותקרא שמו פרש ושם אחיו שרש; ובניו אולם ורקם.
> דברי-הימים-א ז יז: ובני אולם בדן; אלה בני גלעד בן מכיר בן מנשה.
> דברי-הימים-א ז יח: ואחתו המלכת ילדה את אישהוד ואת אביעזר ואת מחלה.
> דברי-הימים-א ז יט: ויהיו בני שמידע אחין ושכם ולקחי ואניעם.
> דברי-הימים-א ז כ: ובני אפרים שותלח; וברד בנו ותחת בנו ואלעדה בנו ותחת בנו.
> דברי-הימים-א ז כא: וזבד בנו ושותלח בנו ועזר ואלעד; והרגום אנשי גת הנולדים בארץ כי ירדו לקחת את מקניהם.
> דברי-הימים-א ז כב: ויתאבל אפרים אביהם ימים רבים; ויבאו אחיו לנחמו.
> דברי-הימים-א ז כג: ויבא אל אשתו ותהר ותלד בן; ויקרא את שמו בריעה כי ברעה היתה בביתו.
> דברי-הימים-א ז כד: ובתו שארה ותבן את בית חורון התחתון ואת העליון ואת אזן שארה.
> דברי-הימים-א ז כה: ורפח בנו ורשף ותלח בנו ותחן בנו.
> דברי-הימים-א ז כו: לעדן בנו עמיהוד בנו אלישמע בנו.
> דברי-הימים-א ז כז: נון בנו יהושע בנו.
> דברי-הימים-א ז כח: ואחזתם ומשבותם בית אל ובנתיה; ולמזרח נערן ולמערב גזר ובנתיה ושכם ובנתיה עד עיה ובנתיה.
> דברי-הימים-א ז כט: ועל ידי בני מנשה בית שאן ובנתיה תענך ובנתיה מגדו ובנותיה דור ובנותיה; באלה ישבו בני יוסף בן ישראל.
> דברי-הימים-א ז ל: בני אשר ימנה וישוה וישוי ובריעה ושרח אחותם.
> דברי-הימים-א ז לא: ובני בריעה חבר ומלכיאל; הוא אבי ברזות (ברזית).
> דברי-הימים-א ז לב: וחבר הוליד את יפלט ואת שומר ואת חותם ואת שועא אחותם.
> דברי-הימים-א ז לג: ובני יפלט פסך ובמהל ועשות; אלה בני יפלט.
> דברי-הימים-א ז לד: ובני שמר אחי ורוהגה (ורהגה) יחבה (וחבה) וארם.
> דברי-הימים-א ז לה: ובן הלם אחיו; צופח וימנע ושלש ועמל.
> דברי-הימים-א ז לו: בני צופח סוח וחרנפר ושועל וברי וימרה.
> דברי-הימים-א ז לז: בצר והוד ושמא ושלשה ויתרן ובארא.
> דברי-הימים-א ז לח: ובני יתר יפנה ופספה וארא.
> דברי-הימים-א ז לט: ובני עלא ארח וחניאל ורציא.
> דברי-הימים-א ז מ: כל אלה בני אשר ראשי בית האבות ברורים גבורי חילים ראשי הנשיאים; והתיחשם בצבא במלחמה מספרם אנשים עשרים וששה אלף.
> דברי-הימים-א ח א: ובנימן הוליד את בלע בכרו; אשבל השני ואחרח השלישי.
> דברי-הימים-א ח ב: נוחה הרביעי ורפא החמישי.
> דברי-הימים-א ח ג: ויהיו בנים לבלע אדר וגרא ואביהוד.
> דברי-הימים-א ח ד: ואבישוע ונעמן ואחוח.
> דברי-הימים-א ח ה: וגרא ושפופן וחורם.
> דברי-הימים-א ח ו: ואלה בני אחוד; אלה הם ראשי אבות ליושבי גבע ויגלום אל מנחת.
> דברי-הימים-א ח ז: ונעמן ואחיה וגרא הוא הגלם; והוליד את עזא ואת אחיחד.
> דברי-הימים-א ח ח: ושחרים הוליד בשדה מואב מן שלחו אתם חושים ואת בערא נשיו.
> דברי-הימים-א ח ט: ויולד מן חדש אשתו את יובב ואת צביא ואת מישא ואת מלכם.
> דברי-הימים-א ח י: ואת יעוץ ואת שכיה ואת מרמה; אלה בניו ראשי אבות.
> דברי-הימים-א ח יא: ומחשים הוליד את אביטוב ואת אלפעל.
> דברי-הימים-א ח יב: ובני אלפעל עבר ומשעם ושמד; הוא בנה את אונו ואת לד ובנתיה.
> דברי-הימים-א ח יג: וברעה ושמע המה ראשי האבות ליושבי אילון; המה הבריחו את יושבי גת.
> דברי-הימים-א ח יד: ואחיו ששק וירמות.
> דברי-הימים-א ח טו: וזבדיה וערד ועדר.
> דברי-הימים-א ח טז: ומיכאל וישפה ויוחא בני בריעה.
> דברי-הימים-א ח יז: וזבדיה ומשלם וחזקי וחבר.
> דברי-הימים-א ח יח: וישמרי ויזליאה ויובב בני אלפעל.
> דברי-הימים-א ח יט: ויקים וזכרי וזבדי.
> דברי-הימים-א ח כ: ואליעיני וצלתי ואליאל.
> דברי-הימים-א ח כא: ועדיה ובראיה ושמרת בני שמעי.
> דברי-הימים-א ח כב: וישפן ועבר ואליאל.
> דברי-הימים-א ח כג: ועבדון וזכרי וחנן.
> דברי-הימים-א ח כד: וחנניה ועילם וענתתיה.
> דברי-הימים-א ח כה: ויפדיה ופניאל (ופנואל) בני ששק.
> דברי-הימים-א ח כו: ושמשרי ושחריה ועתליה.
> דברי-הימים-א ח כז: ויערשיה ואליה וזכרי בני ירחם.
> דברי-הימים-א ח כח: אלה ראשי אבות לתלדותם ראשים; אלה ישבו בירושלם.
> דברי-הימים-א ח כט: ובגבעון ישבו אבי גבעון; ושם אשתו מעכה.
> דברי-הימים-א ח ל: ובנו הבכור עבדון; וצור וקיש ובעל ונדב.
> דברי-הימים-א ח לא: וגדור ואחיו וזכר.
> דברי-הימים-א ח לב: ומקלות הוליד את שמאה; ואף המה נגד אחיהם ישבו בירושלם עם אחיהם.
> דברי-הימים-א ח לג: ונר הוליד את קיש וקיש הוליד את שאול; ושאול הוליד את יהונתן ואת מלכישוע ואת אבינדב ואת אשבעל.
> דברי-הימים-א ח לד: ובן יהונתן מריב בעל; ומריב בעל הוליד את מיכה.
> דברי-הימים-א ח לה: ובני מיכה פיתון ומלך ותארע ואחז.
> דברי-הימים-א ח לו: ואחז הוליד את יהועדה ויהועדה הוליד את עלמת ואת עזמות ואת זמרי; וזמרי הוליד את מוצא.
> דברי-הימים-א ח לז: ומוצא הוליד את בנעא; רפה בנו אלעשה בנו אצל בנו.
> דברי-הימים-א ח לח: ולאצל ששה בנים ואלה שמותם עזריקם בכרו וישמעאל ושעריה ועבדיה וחנן; כל אלה בני אצל.
> דברי-הימים-א ח לט: ובני עשק אחיו:  אולם בכרו יעוש השני ואליפלט השלשי.
> דברי-הימים-א ח מ: ויהיו בני אולם אנשים גבורי חיל דרכי קשת ומרבים בנים ובני בנים מאה וחמשים; כל אלה מבני בנימן.
> דברי-הימים-א ט א: וכל ישראל התיחשו והנם כתובים על ספר מלכי ישראל; ויהודה הגלו לבבל במעלם.
> דברי-הימים-א ט ב: והיושבים הראשנים אשר באחזתם בעריהם:  ישראל הכהנים הלוים והנתינים.
> דברי-הימים-א ט ג: ובירושלם ישבו מן בני יהודה ומן בני בנימן ומן בני אפרים ומנשה.
> דברי-הימים-א ט ד: עותי בן עמיהוד בן עמרי בן אמרי בן בנימן (בני מן) בני פרץ בן יהודה.
> דברי-הימים-א ט ה: ומן השילוני עשיה הבכור ובניו.
> דברי-הימים-א ט ו: ומן בני זרח יעואל; ואחיהם שש מאות ותשעים.
> דברי-הימים-א ט ז: ומן בני בנימן סלוא בן משלם בן הודויה בן הסנאה.
> דברי-הימים-א ט ח: ויבניה בן ירחם ואלה בן עזי בן מכרי; ומשלם בן שפטיה בן רעואל בן יבניה.
> דברי-הימים-א ט ט: ואחיהם לתלדותם תשע מאות וחמשים וששה; כל אלה אנשים ראשי אבות לבית אבתיהם.
> דברי-הימים-א ט י: ומן הכהנים:  ידעיה ויהויריב ויכין.
> דברי-הימים-א ט יא: ועזריה בן חלקיה בן משלם בן צדוק בן מריות בן אחיטוב נגיד בית האלהים.
> דברי-הימים-א ט יב: ועדיה בן ירחם בן פשחור בן מלכיה; ומעשי בן עדיאל בן יחזרה בן משלם בן משלמית בן אמר.
> דברי-הימים-א ט יג: ואחיהם ראשים לבית אבותם אלף ושבע מאות וששים גבורי חיל מלאכת עבודת בית האלהים.
> דברי-הימים-א ט יד: ומן הלוים:  שמעיה בן חשוב בן עזריקם בן חשביה מן בני מררי.
> דברי-הימים-א ט טו: ובקבקר חרש וגלל; ומתניה בן מיכא בן זכרי בן אסף.
> דברי-הימים-א ט טז: ועבדיה בן שמעיה בן גלל בן ידותון; וברכיה בן אסא בן אלקנה היושב בחצרי נטופתי.
> דברי-הימים-א ט יז: והשערים שלום ועקוב וטלמן ואחימן; ואחיהם שלום הראש.
> דברי-הימים-א ט יח: ועד הנה בשער המלך מזרחה; המה השערים למחנות בני לוי.
> דברי-הימים-א ט יט: ושלום בן קורא בן אביסף בן קרח ואחיו לבית אביו הקרחים על מלאכת העבודה שמרי הספים לאהל; ואבתיהם על מחנה יהוה שמרי המבוא.
> דברי-הימים-א ט כ: ופינחס בן אלעזר נגיד היה עליהם לפנים יהוה עמו.
> דברי-הימים-א ט כא: זכריה בן משלמיה שער פתח לאהל מועד.
> דברי-הימים-א ט כב: כלם הברורים לשערים בספים מאתים ושנים עשר; המה בחצריהם התיחשם המה יסד דויד ושמואל הראה באמונתם.
> דברי-הימים-א ט כג: והם ובניהם על השערים לבית יהוה לבית האהל למשמרות.
> דברי-הימים-א ט כד: לארבע רוחות יהיו השערים:  מזרח ימה צפונה ונגבה.
> דברי-הימים-א ט כה: ואחיהם בחצריהם לבוא לשבעת הימים מעת אל עת עם אלה.
> דברי-הימים-א ט כו: כי באמונה המה ארבעת גברי השערים הם הלוים; והיו על הלשכות ועל האצרות בית האלהים.
> דברי-הימים-א ט כז: וסביבות בית האלהים ילינו:  כי עליהם משמרת והם על המפתח ולבקר לבקר.
> דברי-הימים-א ט כח: ומהם על כלי העבודה:  כי במספר יביאום ובמספר יוציאום.
> דברי-הימים-א ט כט: ומהם ממנים על הכלים ועל כל כלי הקדש; ועל הסלת והיין והשמן והלבונה והבשמים.
> דברי-הימים-א ט ל: ומן בני הכהנים רקחי המרקחת לבשמים.
> דברי-הימים-א ט לא: ומתתיה מן הלוים הוא הבכור לשלם הקרחי באמונה על מעשה החבתים.
> דברי-הימים-א ט לב: ומן בני הקהתי מן אחיהם על לחם המערכת להכין שבת שבת.
> דברי-הימים-א ט לג: ואלה המשררים ראשי אבות ללוים בלשכת פטירים (פטורים):  כי יומם ולילה עליהם במלאכה.
> דברי-הימים-א ט לד: אלה ראשי האבות ללוים לתלדותם ראשים; אלה ישבו בירושלם.
> דברי-הימים-א ט לה: ובגבעון ישבו אבי גבעון יעואל (יעיאל); ושם אשתו מעכה.
> דברי-הימים-א ט לו: ובנו הבכור עבדון; וצור וקיש ובעל ונר ונדב.
> דברי-הימים-א ט לז: וגדור ואחיו וזכריה ומקלות.
> דברי-הימים-א ט לח: ומקלות הוליד את שמאם; ואף הם נגד אחיהם ישבו בירושלם עם אחיהם.
> דברי-הימים-א ט לט: ונר הוליד את קיש וקיש הוליד את שאול; ושאול הוליד את יהונתן ואת מלכישוע ואת אבינדב ואת אשבעל.
> דברי-הימים-א ט מ: ובן יהונתן מריב בעל; ומרי בעל הוליד את מיכה.
> דברי-הימים-א ט מא: ובני מיכה פיתן ומלך ותחרע.
> דברי-הימים-א ט מב: ואחז הוליד את יערה ויערה הוליד את עלמת ואת עזמות ואת זמרי; וזמרי הוליד את מוצא.
> דברי-הימים-א ט מג: ומוצא הוליד את בנעא; ורפיה בנו אלעשה בנו אצל בנו.
> דברי-הימים-א ט מד: ולאצל ששה בנים ואלה שמותם עזריקם בכרו וישמעאל ושעריה ועבדיה וחנן; אלה בני אצל.
> דברי-הימים-א י א: ופלשתים נלחמו בישראל; וינס איש ישראל מפני פלשתים ויפלו חללים בהר גלבע.
> דברי-הימים-א י ב: וידבקו פלשתים אחרי שאול ואחרי בניו; ויכו פלשתים את יונתן ואת אבינדב ואת מלכישוע בני שאול.
> דברי-הימים-א י ג: ותכבד המלחמה על שאול וימצאהו המורים בקשת; ויחל מן היורים.
> דברי-הימים-א י ד: ויאמר שאול אל נשא כליו שלף חרבך ודקרני בה פן יבאו הערלים האלה והתעללו בי ולא אבה נשא כליו כי ירא מאד;    ויקח שאול את החרב ויפל עליה.
> דברי-הימים-א י ה: וירא נשא כליו כי מת שאול; ויפל גם הוא על החרב וימת.
> דברי-הימים-א י ו: וימת שאול ושלשת בניו וכל ביתו יחדו מתו.
> דברי-הימים-א י ז: ויראו כל איש ישראל אשר בעמק כי נסו וכי מתו שאול ובניו; ויעזבו עריהם וינסו ויבאו פלשתים וישבו בהם.
> דברי-הימים-א י ח: ויהי ממחרת ויבאו פלשתים לפשט את החללים; וימצאו את שאול ואת בניו נפלים בהר גלבע.
> דברי-הימים-א י ט: ויפשיטהו וישאו את ראשו ואת כליו; וישלחו בארץ פלשתים סביב לבשר את עצביהם ואת העם.
> דברי-הימים-א י י: וישימו את כליו בית אלהיהם; ואת גלגלתו תקעו בית דגון.
> דברי-הימים-א י יא: וישמעו כל יביש גלעד את כל אשר עשו פלשתים לשאול.
> דברי-הימים-א י יב: ויקומו כל איש חיל וישאו את גופת שאול ואת גופת בניו ויביאום יבישה; ויקברו את עצמותיהם תחת האלה ביבש ויצומו שבעת ימים.
> דברי-הימים-א י יג: וימת שאול במעלו אשר מעל ביהוה על דבר יהוה אשר לא שמר; וגם לשאול באוב לדרוש.
> דברי-הימים-א י יד: ולא דרש ביהוה וימיתהו; ויסב את המלוכה לדויד בן ישי.
> דברי-הימים-א יא א: ויקבצו כל ישראל אל דויד חברונה לאמר:  הנה עצמך ובשרך אנחנו.
> דברי-הימים-א יא ב: גם תמול גם שלשום גם בהיות שאול מלך אתה המוציא והמביא את ישראל; ויאמר יהוה אלהיך לך אתה תרעה את עמי את ישראל ואתה תהיה נגיד על עמי ישראל.
> דברי-הימים-א יא ג: ויבאו כל זקני ישראל אל המלך חברונה ויכרת להם דויד ברית בחברון לפני יהוה; וימשחו את דויד למלך על ישראל כדבר יהוה ביד שמואל.
> דברי-הימים-א יא ד: וילך דויד וכל ישראל ירושלם היא יבוס; ושם היבוסי ישבי הארץ.
> דברי-הימים-א יא ה: ויאמרו ישבי יבוס לדויד לא תבוא הנה; וילכד דויד את מצדת ציון היא עיר דויד.
> דברי-הימים-א יא ו: ויאמר דויד כל מכה יבוסי בראשונה יהיה לראש ולשר; ויעל בראשונה יואב בן צרויה ויהי לראש.
> דברי-הימים-א יא ז: וישב דויד במצד; על כן קראו לו עיר דויד.
> דברי-הימים-א יא ח: ויבן העיר מסביב מן המלוא ועד הסביב; ויואב יחיה את שאר העיר.
> דברי-הימים-א יא ט: וילך דויד הלוך וגדול; ויהוה צבאות עמו.
> דברי-הימים-א יא י: ואלה ראשי הגברים אשר לדויד המתחזקים עמו במלכותו עם כל ישראל להמליכו כדבר יהוה על ישראל.
> דברי-הימים-א יא יא: ואלה מספר הגברים אשר לדויד:  ישבעם בן חכמוני ראש השלושים (השלישים) הוא עורר את חניתו על שלש מאות חלל בפעם אחת.
> דברי-הימים-א יא יב: ואחריו אלעזר בן דודו האחוחי; הוא בשלושה הגברים.
> דברי-הימים-א יא יג: הוא היה עם דויד בפס דמים והפלשתים נאספו שם למלחמה ותהי חלקת השדה מלאה שעורים; והעם נסו מפני פלשתים.
> דברי-הימים-א יא יד: ויתיצבו בתוך החלקה ויצילוה ויכו את פלשתים; ויושע יהוה תשועה גדולה.
> דברי-הימים-א יא טו: וירדו שלושה מן השלושים ראש על הצר אל דויד אל מערת עדלם; ומחנה פלשתים חנה בעמק רפאים.
> דברי-הימים-א יא טז: ודויד אז במצודה; ונציב פלשתים אז בבית לחם.
> דברי-הימים-א יא יז: ויתאו דויד ויאמר:  מי ישקני מים מבור בית לחם אשר בשער.
> דברי-הימים-א יא יח: ויבקעו השלשה במחנה פלשתים וישאבו מים מבור בית לחם אשר בשער וישאו ויבאו אל דויד; ולא אבה דויד לשתותם וינסך אתם ליהוה.
> דברי-הימים-א יא יט: ויאמר חלילה לי מאלהי מעשות זאת הדם האנשים האלה אשתה בנפשותם כי בנפשותם הביאום ולא אבה לשתותם; אלה עשו שלשת הגבורים.
> דברי-הימים-א יא כ: ואבשי אחי יואב הוא היה ראש השלושה והוא עורר את חניתו על שלש מאות חלל; ולא (ולו) שם בשלושה.
> דברי-הימים-א יא כא: מן השלושה בשנים נכבד ויהי להם לשר; ועד השלושה לא בא.
> דברי-הימים-א יא כב: בניה בן יהוידע בן איש חיל רב פעלים מן קבצאל; הוא הכה את שני אריאל מואב והוא ירד והכה את הארי בתוך הבור ביום השלג.
> דברי-הימים-א יא כג: והוא הכה את האיש המצרי איש מדה חמש באמה וביד המצרי חנית כמנור ארגים וירד אליו בשבט; ויגזל את החנית מיד המצרי ויהרגהו בחניתו.
> דברי-הימים-א יא כד: אלה עשה בניהו בן יהוידע; ולו שם בשלושה הגברים.
> דברי-הימים-א יא כה: מן השלושים הנו נכבד הוא ואל השלשה לא בא; וישימהו דויד על משמעתו.
> דברי-הימים-א יא כו: וגבורי החילים:  עשהאל אחי יואב    אלחנן בן דודו מבית לחם.
> דברי-הימים-א יא כז: שמות ההרורי    חלץ הפלוני.
> דברי-הימים-א יא כח: עירא בן עקש התקועי    אביעזר הענתותי.
> דברי-הימים-א יא כט: סבכי החשתי    עילי האחוחי.
> דברי-הימים-א יא ל: מהרי הנטפתי    חלד בן בענה הנטופתי.
> דברי-הימים-א יא לא: איתי בן ריבי מגבעת בני בנימן    בניה הפרעתני.
> דברי-הימים-א יא לב: חורי מנחלי געש    אביאל הערבתי.
> דברי-הימים-א יא לג: עזמות הבחרומי    אליחבא השעלבני.
> דברי-הימים-א יא לד: בני השם הגזוני    יונתן בן שגה ההררי.
> דברי-הימים-א יא לה: אחיאם בן שכר ההררי    אליפל בן אור.
> דברי-הימים-א יא לו: חפר המכרתי אחיה הפלני.
> דברי-הימים-א יא לז: חצרו הכרמלי    נערי בן אזבי.
> דברי-הימים-א יא לח: יואל אחי נתן    מבחר בן הגרי.
> דברי-הימים-א יא לט: צלק העמוני; נחרי הברתי נשא כלי יואב בן צרויה.
> דברי-הימים-א יא מ: עירא היתרי    גרב היתרי.
> דברי-הימים-א יא מא: אוריה החתי    זבד בן אחלי.
> דברי-הימים-א יא מב: עדינא בן שיזא הראובני ראש לראובני ועליו שלשים.
> דברי-הימים-א יא מג: חנן בן מעכה ויושפט המתני.
> דברי-הימים-א יא מד: עזיא העשתרתי;    שמע ויעואל (ויעיאל) בני חותם הערערי.
> דברי-הימים-א יא מה: ידיעאל בן שמרי ויחא אחיו התיצי.
> דברי-הימים-א יא מו: אליאל המחוים ויריבי ויושויה בני אלנעם;    ויתמה המואבי.
> דברי-הימים-א יא מז: אליאל ועובד    ויעשיאל המצביה.
> דברי-הימים-א יב א: ואלה הבאים אל דויד לציקלג עוד עצור מפני שאול בן קיש; והמה בגבורים עזרי המלחמה.
> דברי-הימים-א יב ב: נשקי קשת מימינים ומשמאלים באבנים ובחצים בקשת מאחי שאול מבנימן.
> דברי-הימים-א יב ג: הראש אחיעזר ויואש בני השמעה הגבעתי ויזואל (ויזיאל) ופלט בני עזמות; וברכה ויהוא הענתתי.
> דברי-הימים-א יב ד: וישמעיה הגבעוני גבור בשלשים ועל השלשים.
> דברי-הימים-א יב ה: וירמיה ויחזיאל ויוחנן ויוזבד הגדרתי.
> דברי-הימים-א יב ו: אלעוזי וירימות ובעליה ושמריהו ושפטיהו החריפי (החרופי).
> דברי-הימים-א יב ז: אלקנה וישיהו ועזראל ויועזר וישבעם הקרחים.
> דברי-הימים-א יב ח: ויועאלה וזבדיה בני ירחם מן הגדור.
> דברי-הימים-א יב ט: ומן הגדי נבדלו אל דויד למצד מדברה גברי החיל אנשי צבא למלחמה ערכי צנה ורמח; ופני אריה פניהם וכצבאים על ההרים למהר.
> דברי-הימים-א יב י: עזר הראש; עבדיה השני אליאב השלשי.
> דברי-הימים-א יב יא: משמנה הרביעי ירמיה החמשי.
> דברי-הימים-א יב יב: עתי הששי אליאל השבעי.
> דברי-הימים-א יב יג: יוחנן השמיני אלזבד התשיעי.
> דברי-הימים-א יב יד: ירמיהו העשירי מכבני עשתי עשר.
> דברי-הימים-א יב טו: אלה מבני גד ראשי הצבא; אחד למאה הקטן והגדול לאלף.
> דברי-הימים-א יב טז: אלה הם אשר עברו את הירדן בחדש הראשון והוא ממלא על כל גדיתיו (גדותיו); ויבריחו את כל העמקים למזרח ולמערב.
> דברי-הימים-א יב יז: ויבאו מן בני בנימן ויהודה עד למצד לדויד.
> דברי-הימים-א יב יח: ויצא דויד לפניהם ויען ויאמר להם אם לשלום באתם אלי לעזרני יהיה לי עליכם לבב ליחד; ואם לרמותני לצרי בלא חמס בכפי ירא אלהי אבותינו ויוכח.
> דברי-הימים-א יב יט: ורוח לבשה את עמשי ראש השלושים (השלישים) לך דויד ועמך בן ישי שלום שלום לך ושלום לעזרך כי עזרך אלהיך; ויקבלם דויד ויתנם בראשי הגדוד.
> דברי-הימים-א יב כ: וממנשה נפלו על דויד בבאו עם פלשתים על שאול למלחמה ולא עזרם:  כי בעצה שלחהו סרני פלשתים לאמר בראשינו יפול אל אדניו שאול.
> דברי-הימים-א יב כא: בלכתו אל ציקלג נפלו עליו ממנשה עדנח ויוזבד וידיעאל ומיכאל ויוזבד ואליהוא וצלתי:  ראשי האלפים אשר למנשה.
> דברי-הימים-א יב כב: והמה עזרו עם דויד על הגדוד כי גבורי חיל כלם; ויהיו שרים בצבא.
> דברי-הימים-א יב כג: כי לעת יום ביום יבאו על דויד לעזרו עד למחנה גדול כמחנה אלהים.
> דברי-הימים-א יב כד: ואלה מספרי ראשי החלוץ לצבא באו על דויד חברונה:  להסב מלכות שאול אליו כפי יהוה.
> דברי-הימים-א יב כה: בני יהודה נשאי צנה ורמח ששת אלפים ושמונה מאות חלוצי צבא.
> דברי-הימים-א יב כו: מן בני שמעון גבורי חיל לצבא שבעת אלפים ומאה.
> דברי-הימים-א יב כז: מן בני הלוי ארבעת אלפים ושש מאות.
> דברי-הימים-א יב כח: ויהוידע הנגיד לאהרן; ועמו שלשת אלפים ושבע מאות.
> דברי-הימים-א יב כט: וצדוק נער גבור חיל; ובית אביו שרים עשרים ושנים.
> דברי-הימים-א יב ל: ומן בני בנימן אחי שאול שלשת אלפים; ועד הנה מרביתם שמרים משמרת בית שאול.
> דברי-הימים-א יב לא: ומן בני אפרים עשרים אלף ושמונה מאות גבורי חיל אנשי שמות לבית אבותם.
> דברי-הימים-א יב לב: ומחצי מטה מנשה שמונה עשר אלף אשר נקבו בשמות לבוא להמליך את דויד.
> דברי-הימים-א יב לג: ומבני יששכר יודעי בינה לעתים לדעת מה יעשה ישראל ראשיהם מאתים וכל אחיהם על פיהם.
> דברי-הימים-א יב לד: מזבלון יוצאי צבא ערכי מלחמה בכל כלי מלחמה חמשים אלף:  ולעדר בלא לב ולב.
> דברי-הימים-א יב לה: ומנפתלי שרים אלף; ועמהם בצנה וחנית שלשים ושבעה אלף.
> דברי-הימים-א יב לו: ומן הדני ערכי מלחמה עשרים ושמונה אלף ושש מאות.
> דברי-הימים-א יב לז: ומאשר יוצאי צבא לערך מלחמה ארבעים אלף.
> דברי-הימים-א יב לח: ומעבר לירדן מן הראובני והגדי וחצי שבט מנשה בכל כלי צבא מלחמה מאה ועשרים אלף.
> דברי-הימים-א יב לט: כל אלה אנשי מלחמה עדרי מערכה בלבב שלם באו חברונה להמליך את דויד על כל ישראל; וגם כל שרית ישראל לב אחד להמליך את דויד.
> דברי-הימים-א יב מ: ויהיו שם עם דויד ימים שלושה אכלים ושותים:  כי הכינו להם אחיהם.
> דברי-הימים-א יב מא: וגם הקרובים אליהם עד יששכר וזבלון ונפתלי מביאים לחם בחמורים ובגמלים ובפרדים ובבקר מאכל קמח דבלים וצמוקים ויין ושמן ובקר וצאן לרב:  כי שמחה בישראל.
> דברי-הימים-א יג א: ויועץ דויד עם שרי האלפים והמאות לכל נגיד.
> דברי-הימים-א יג ב: ויאמר דויד לכל קהל ישראל אם עליכם טוב ומן יהוה אלהינו נפרצה נשלחה על אחינו הנשארים בכל ארצות ישראל ועמהם הכהנים והלוים בערי מגרשיהם; ויקבצו אלינו.
> דברי-הימים-א יג ג: ונסבה את ארון אלהינו אלינו:  כי לא דרשנהו בימי שאול.
> דברי-הימים-א יג ד: ויאמרו כל הקהל לעשות כן:  כי ישר הדבר בעיני כל העם.
> דברי-הימים-א יג ה: ויקהל דויד את כל ישראל מן שיחור מצרים ועד לבוא חמת להביא את ארון האלהים מקרית יערים.
> דברי-הימים-א יג ו: ויעל דויד וכל ישראל בעלתה אל קרית יערים אשר ליהודה:  להעלות משם את ארון האלהים יהוה יושב הכרובים אשר נקרא שם.
> דברי-הימים-א יג ז: וירכיבו את ארון האלהים על עגלה חדשה מבית אבינדב; ועזא ואחיו נהגים בעגלה.
> דברי-הימים-א יג ח: ודויד וכל ישראל משחקים לפני האלהים בכל עז; ובשירים ובכנרות ובנבלים ובתפים ובמצלתים ובחצצרות.
> דברי-הימים-א יג ט: ויבאו עד גרן כידן; וישלח עזא את ידו לאחז את הארון כי שמטו הבקר.
> דברי-הימים-א יג י: ויחר אף יהוה בעזא ויכהו על אשר שלח ידו על הארון; וימת שם לפני אלהים.
> דברי-הימים-א יג יא: ויחר לדויד כי פרץ יהוה פרץ בעזא; ויקרא למקום ההוא פרץ עזא עד היום הזה.
> דברי-הימים-א יג יב: ויירא דויד את האלהים ביום ההוא לאמר:  היך אביא אלי את ארון האלהים.
> דברי-הימים-א יג יג: ולא הסיר דויד את הארון אליו אל עיר דויד; ויטהו אל בית עבד אדם הגתי.
> דברי-הימים-א יג יד: וישב ארון האלהים עם בית עבד אדם בביתו שלשה חדשים; ויברך יהוה את בית עבד אדם ואת כל אשר לו.
> דברי-הימים-א יד א: וישלח חירם (חורם) מלך צר מלאכים אל דויד ועצי ארזים וחרשי קיר וחרשי עצים לבנות לו בית.
> דברי-הימים-א יד ב: וידע דויד כי הכינו יהוה למלך על ישראל:  כי נשאת למעלה מלכותו בעבור עמו ישראל.
> דברי-הימים-א יד ג: ויקח דויד עוד נשים בירושלם; ויולד דויד עוד בנים ובנות.
> דברי-הימים-א יד ד: ואלה שמות הילודים אשר היו לו בירושלם:  שמוע ושובב נתן ושלמה.
> דברי-הימים-א יד ה: ויבחר ואלישוע ואלפלט.
> דברי-הימים-א יד ו: ונגה ונפג ויפיע.
> דברי-הימים-א יד ז: ואלישמע ובעלידע ואליפלט.
> דברי-הימים-א יד ח: וישמעו פלשתים כי נמשח דויד למלך על כל ישראל ויעלו כל פלשתים לבקש את דויד; וישמע דויד ויצא לפניהם.
> דברי-הימים-א יד ט: ופלשתים באו; ויפשטו בעמק רפאים.
> דברי-הימים-א יד י: וישאל דויד באלהים לאמר האעלה על פלשתיים (פלשתים) ונתתם בידי; ויאמר לו יהוה עלה ונתתים בידך.
> דברי-הימים-א יד יא: ויעלו בבעל פרצים ויכם שם דויד ויאמר דויד פרץ האלהים את אויבי בידי כפרץ מים; על כן קראו שם המקום ההוא בעל פרצים.
> דברי-הימים-א יד יב: ויעזבו שם את אלהיהם; ויאמר דויד וישרפו באש.
> דברי-הימים-א יד יג: ויסיפו עוד פלשתים ויפשטו בעמק.
> דברי-הימים-א יד יד: וישאל עוד דויד באלהים ויאמר לו האלהים לא תעלה אחריהם:  הסב מעליהם ובאת להם ממול הבכאים.
> דברי-הימים-א יד טו: ויהי כשמעך את קול הצעדה בראשי הבכאים אז תצא במלחמה:  כי יצא האלהים לפניך להכות את מחנה פלשתים.
> דברי-הימים-א יד טז: ויעש דויד כאשר צוהו האלהים; ויכו את מחנה פלשתים מגבעון ועד גזרה.
> דברי-הימים-א יד יז: ויצא שם דויד בכל הארצות; ויהוה נתן את פחדו על כל הגוים.
> דברי-הימים-א טו א: ויעש לו בתים בעיר דויד; ויכן מקום לארון האלהים ויט לו אהל.
> דברי-הימים-א טו ב: אז אמר דויד לא לשאת את ארון האלהים כי אם הלוים:  כי בם בחר יהוה לשאת את ארון יהוה ולשרתו עד עולם.
> דברי-הימים-א טו ג: ויקהל דויד את כל ישראל אל ירושלם להעלות את ארון יהוה אל מקומו אשר הכין לו.
> דברי-הימים-א טו ד: ויאסף דויד את בני אהרן ואת הלוים.
> דברי-הימים-א טו ה: לבני קהת אוריאל השר ואחיו מאה ועשרים.
> דברי-הימים-א טו ו: לבני מררי עשיה השר ואחיו מאתים ועשרים.
> דברי-הימים-א טו ז: לבני גרשום יואל השר ואחיו מאה ושלשים.
> דברי-הימים-א טו ח: לבני אליצפן שמעיה השר ואחיו מאתים.
> דברי-הימים-א טו ט: לבני חברון אליאל השר ואחיו שמונים.
> דברי-הימים-א טו י: לבני עזיאל:  עמינדב השר ואחיו מאה ושנים עשר.
> דברי-הימים-א טו יא: ויקרא דויד לצדוק ולאביתר הכהנים; וללוים לאוריאל עשיה ויואל שמעיה ואליאל ועמינדב.
> דברי-הימים-א טו יב: ויאמר להם אתם ראשי האבות ללוים; התקדשו אתם ואחיכם והעליתם את ארון יהוה אלהי ישראל אל הכינותי לו.
> דברי-הימים-א טו יג: כי למבראשונה לא אתם פרץ יהוה אלהינו בנו כי לא דרשנהו כמשפט.
> דברי-הימים-א טו יד: ויתקדשו הכהנים והלוים להעלות את ארון יהוה אלהי ישראל.
> דברי-הימים-א טו טו: וישאו בני הלוים את ארון האלהים כאשר צוה משה כדבר יהוה בכתפם במטות עליהם.
> דברי-הימים-א טו טז: ויאמר דויד לשרי הלוים להעמיד את אחיהם המשררים בכלי שיר נבלים וכנרות ומצלתים משמיעים להרים בקול לשמחה.
> דברי-הימים-א טו יז: ויעמידו הלוים את הימן בן יואל ומן אחיו אסף בן ברכיהו;    ומן בני מררי אחיהם איתן בן קושיהו.
> דברי-הימים-א טו יח: ועמהם אחיהם המשנים:  זכריהו בן ויעזיאל ושמירמות ויחיאל ועני אליאב ובניהו ומעשיהו ומתתיהו ואליפלהו ומקניהו ועבד אדם ויעיאל השערים.
> דברי-הימים-א טו יט: והמשררים הימן אסף ואיתן במצלתים נחשת להשמיע.
> דברי-הימים-א טו כ: וזכריה ועזיאל ושמירמות ויחיאל ועני ואליאב ומעשיהו ובניהו בנבלים על עלמות.
> דברי-הימים-א טו כא: ומתתיהו ואליפלהו ומקניהו ועבד אדם ויעיאל ועזזיהו בכנרות על השמינית לנצח.
> דברי-הימים-א טו כב: וכנניהו שר הלוים במשא יסר במשא כי מבין הוא.
> דברי-הימים-א טו כג: וברכיה ואלקנה שערים לארון.
> דברי-הימים-א טו כד: ושבניהו ויושפט ונתנאל ועמשי וזכריהו ובניהו ואליעזר הכהנים מחצצרים (מחצרים) בחצצרות לפני ארון האלהים; ועבד אדם ויחיה שערים לארון.
> דברי-הימים-א טו כה: ויהי דויד וזקני ישראל ושרי האלפים:  ההלכים להעלות את ארון ברית יהוה מן בית עבד אדם בשמחה.
> דברי-הימים-א טו כו: ויהי בעזר האלהים את הלוים נשאי ארון ברית יהוה; ויזבחו שבעה פרים ושבעה אילים.
> דברי-הימים-א טו כז: ודויד מכרבל במעיל בוץ וכל הלוים הנשאים את הארון והמשררים וכנניה השר המשא המשררים; ועל דויד אפוד בד.
> דברי-הימים-א טו כח: וכל ישראל מעלים את ארון ברית יהוה בתרועה ובקול שופר ובחצצרות ובמצלתים; משמעים בנבלים וכנרות.
> דברי-הימים-א טו כט: ויהי ארון ברית יהוה בא עד עיר דויד; ומיכל בת שאול נשקפה בעד החלון ותרא את המלך דויד מרקד ומשחק ותבז לו בלבה.
> דברי-הימים-א טז א: ויביאו את ארון האלהים ויציגו אתו בתוך האהל אשר נטה לו דויד; ויקריבו עלות ושלמים לפני האלהים.
> דברי-הימים-א טז ב: ויכל דויד מהעלות העלה והשלמים; ויברך את העם בשם יהוה.
> דברי-הימים-א טז ג: ויחלק לכל איש ישראל מאיש ועד אשה לאיש ככר לחם ואשפר ואשישה.
> דברי-הימים-א טז ד: ויתן לפני ארון יהוה מן הלוים משרתים; ולהזכיר ולהודות ולהלל ליהוה אלהי ישראל.
> דברי-הימים-א טז ה: אסף הראש ומשנהו זכריה; יעיאל ושמירמות ויחיאל ומתתיה ואליאב ובניהו ועבד אדם ויעיאל בכלי נבלים ובכנרות ואסף במצלתים משמיע.
> דברי-הימים-א טז ו: ובניהו ויחזיאל הכהנים בחצצרות תמיד לפני ארון ברית האלהים.
> דברי-הימים-א טז ז: ביום ההוא אז נתן דויד בראש להדות ליהוה ביד אסף ואחיו.
> דברי-הימים-א טז ח: הודו ליהוה קראו בשמו    הודיעו בעמים עלילתיו. 
> דברי-הימים-א טז ט: שירו לו זמרו לו    שיחו בכל נפלאתיו. 
> דברי-הימים-א טז י: התהללו בשם קדשו    ישמח לב מבקשי יהוה. 
> דברי-הימים-א טז יא: דרשו יהוה ועזו    בקשו פניו תמיד. 
> דברי-הימים-א טז יב: זכרו נפלאתיו אשר עשה    מפתיו ומשפטי פיהו. 
> דברי-הימים-א טז יג: זרע ישראל עבדו    בני יעקב בחיריו. 
> דברי-הימים-א טז יד: הוא יהוה אלהינו    בכל הארץ משפטיו. 
> דברי-הימים-א טז טו: זכרו לעולם בריתו    דבר צוה לאלף דור. 
> דברי-הימים-א טז טז: אשר כרת את אברהם    ושבועתו ליצחק. 
> דברי-הימים-א טז יז: ויעמידה ליעקב לחק    לישראל ברית עולם. 
> דברי-הימים-א טז יח: לאמר לך אתן ארץ כנען    חבל נחלתכם. 
> דברי-הימים-א טז יט: בהיותכם מתי מספר    כמעט וגרים בה. 
> דברי-הימים-א טז כ: ויתהלכו מגוי אל גוי    ומממלכה אל עם אחר. 
> דברי-הימים-א טז כא: לא הניח לאיש לעשקם    ויוכח עליהם מלכים. 
> דברי-הימים-א טז כב: אל תגעו במשיחי    ובנביאי אל תרעו.
> דברי-הימים-א טז כג: שירו ליהוה כל הארץ    בשרו מיום אל יום ישועתו. 
> דברי-הימים-א טז כד: ספרו בגוים את כבודו    בכל העמים נפלאתיו. 
> דברי-הימים-א טז כה: כי גדול יהוה ומהלל מאד    ונורא הוא על כל אלהים. 
> דברי-הימים-א טז כו: כי כל אלהי העמים אלילים    ויהוה שמים עשה. 
> דברי-הימים-א טז כז: הוד והדר לפניו    עז וחדוה במקמו. 
> דברי-הימים-א טז כח: הבו ליהוה משפחות עמים    הבו ליהוה כבוד ועז. 
> דברי-הימים-א טז כט: הבו ליהוה כבוד שמו;    שאו מנחה ובאו לפניו השתחוו ליהוה בהדרת קדש.
> דברי-הימים-א טז ל: חילו מלפניו כל הארץ אף תכון תבל בל תמוט.
> דברי-הימים-א טז לא: ישמחו השמים ותגל הארץ ויאמרו בגוים יהוה מלך.
> דברי-הימים-א טז לב: ירעם הים ומלואו יעלץ השדה וכל אשר בו.
> דברי-הימים-א טז לג: אז ירננו עצי היער: מלפני יהוה כי בא לשפוט את הארץ.
> דברי-הימים-א טז לד: הודו ליהוה כי טוב כי לעולם חסדו.
> דברי-הימים-א טז לה: ואמרו הושיענו אלהי ישענו וקבצנו והצילנו מן הגוים:    להדות לשם קדשך להשתבח בתהלתך.
> דברי-הימים-א טז לו: ברוך יהוה אלהי ישראל מן העולם ועד העלם; ויאמרו כל העם אמן    והלל ליהוה.
> דברי-הימים-א טז לז: ויעזב שם לפני ארון ברית יהוה לאסף ולאחיו:  לשרת לפני הארון תמיד לדבר יום ביומו.
> דברי-הימים-א טז לח: ועבד אדם ואחיהם ששים ושמונה;    ועבד אדם בן ידיתון וחסה לשערים.
> דברי-הימים-א טז לט: ואת צדוק הכהן ואחיו הכהנים לפני משכן יהוה בבמה אשר בגבעון.
> דברי-הימים-א טז מ: להעלות עלות ליהוה על מזבח העלה תמיד לבקר ולערב; ולכל הכתוב בתורת יהוה אשר צוה על ישראל.
> דברי-הימים-א טז מא: ועמהם הימן וידותון ושאר הברורים אשר נקבו בשמות להדות ליהוה כי לעולם חסדו.
> דברי-הימים-א טז מב: ועמהם הימן וידותון חצצרות ומצלתים למשמיעים וכלי שיר האלהים; ובני ידותון לשער.
> דברי-הימים-א טז מג: וילכו כל העם איש לביתו; ויסב דויד לברך את ביתו.
> דברי-הימים-א יז א: ויהי כאשר ישב דויד בביתו; ויאמר דויד אל נתן הנביא הנה אנכי יושב בבית הארזים וארון ברית יהוה תחת יריעות.
> דברי-הימים-א יז ב: ויאמר נתן אל דויד כל אשר בלבבך עשה:  כי האלהים עמך.
> דברי-הימים-א יז ג: ויהי בלילה ההוא; ויהי דבר אלהים אל נתן לאמר.
> דברי-הימים-א יז ד: לך ואמרת אל דויד עבדי כה אמר יהוה:  לא אתה תבנה לי הבית לשבת.
> דברי-הימים-א יז ה: כי לא ישבתי בבית מן היום אשר העליתי את ישראל עד היום הזה; ואהיה מאהל אל אהל וממשכן.
> דברי-הימים-א יז ו: בכל אשר התהלכתי בכל ישראל הדבר דברתי את אחד שפטי ישראל אשר צויתי לרעות את עמי לאמר:  למה לא בניתם לי בית ארזים.
> דברי-הימים-א יז ז: ועתה כה תאמר לעבדי לדויד    כה אמר יהוה צבאות אני לקחתיך מן הנוה מן אחרי הצאן להיות נגיד על עמי ישראל.
> דברי-הימים-א יז ח: ואהיה עמך בכל אשר הלכת ואכרית את כל אויביך מפניך; ועשיתי לך שם כשם הגדולים אשר בארץ.
> דברי-הימים-א יז ט: ושמתי מקום לעמי ישראל ונטעתיהו ושכן תחתיו ולא ירגז עוד; ולא יוסיפו בני עולה לבלתו כאשר בראשונה.
> דברי-הימים-א יז י: ולמימים אשר צויתי שפטים על עמי ישראל והכנעתי את כל אויביך; ואגד לך ובית יבנה לך יהוה.
> דברי-הימים-א יז יא: והיה כי מלאו ימיך ללכת עם אבתיך והקימותי את זרעך אחריך אשר יהיה מבניך; והכינותי את מלכותו.
> דברי-הימים-א יז יב: הוא יבנה לי בית; וכננתי את כסאו עד עולם.
> דברי-הימים-א יז יג: אני אהיה לו לאב והוא יהיה לי לבן; וחסדי לא אסיר מעמו כאשר הסירותי מאשר היה לפניך.
> דברי-הימים-א יז יד: והעמדתיהו בביתי ובמלכותי עד העולם; וכסאו יהיה נכון עד עולם.
> דברי-הימים-א יז טו: ככל הדברים האלה וככל החזון הזה כן דבר נתן אל דויד.
> דברי-הימים-א יז טז: ויבא המלך דויד וישב לפני יהוה; ויאמר מי אני יהוה אלהים ומי ביתי כי הביאתני עד הלם.
> דברי-הימים-א יז יז: ותקטן זאת בעיניך אלהים ותדבר על בית עבדך למרחוק; וראיתני כתור האדם המעלה יהוה אלהים.
> דברי-הימים-א יז יח: מה יוסיף עוד דויד אליך לכבוד את עבדך; ואתה את עבדך ידעת.
> דברי-הימים-א יז יט: יהוה בעבור עבדך וכלבך עשית את כל הגדולה הזאת:  להדיע את כל הגדלות.
> דברי-הימים-א יז כ: יהוה אין כמוך ואין אלהים זולתך בכל אשר שמענו באזנינו.
> דברי-הימים-א יז כא: ומי כעמך ישראל גוי אחד בארץ:  אשר הלך האלהים לפדות לו עם לשום לך שם גדלות ונראות לגרש מפני עמך אשר פדית ממצרים גוים.
> דברי-הימים-א יז כב: ותתן את עמך ישראל לך לעם עד עולם; ואתה יהוה היית להם לאלהים.
> דברי-הימים-א יז כג: ועתה יהוה הדבר אשר דברת על עבדך ועל ביתו יאמן עד עולם; ועשה כאשר דברת.
> דברי-הימים-א יז כד: ויאמן ויגדל שמך עד עולם לאמר יהוה צבאות אלהי ישראל אלהים לישראל; ובית דויד עבדך נכון לפניך.
> דברי-הימים-א יז כה: כי אתה אלהי גלית את אזן עבדך לבנות לו בית; על כן מצא עבדך להתפלל לפניך.
> דברי-הימים-א יז כו: ועתה יהוה אתה הוא האלהים; ותדבר על עבדך הטובה הזאת.
> דברי-הימים-א יז כז: ועתה הואלת לברך את בית עבדך להיות לעולם לפניך:  כי אתה יהוה ברכת ומברך לעולם.
> דברי-הימים-א יח א: ויהי אחרי כן ויך דויד את פלשתים ויכניעם; ויקח את גת ובנתיה מיד פלשתים.
> דברי-הימים-א יח ב: ויך את מואב; ויהיו מואב עבדים לדויד נשאי מנחה.
> דברי-הימים-א יח ג: ויך דויד את הדדעזר מלך צובה חמתה בלכתו להציב ידו בנהר פרת.
> דברי-הימים-א יח ד: וילכד דויד ממנו אלף רכב ושבעת אלפים פרשים ועשרים אלף איש רגלי; ויעקר דויד את כל הרכב ויותר ממנו מאה רכב.
> דברי-הימים-א יח ה: ויבא ארם דרמשק לעזור להדדעזר מלך צובה; ויך דויד בארם עשרים ושנים אלף איש.
> דברי-הימים-א יח ו: וישם דויד בארם דרמשק ויהי ארם לדויד עבדים נשאי מנחה; ויושע יהוה לדויד בכל אשר הלך.
> דברי-הימים-א יח ז: ויקח דויד את שלטי הזהב אשר היו על עבדי הדדעזר; ויביאם ירושלם.
> דברי-הימים-א יח ח: ומטבחת ומכון ערי הדדעזר לקח דויד נחשת רבה מאד; בה עשה שלמה את ים הנחשת ואת העמודים ואת כלי הנחשת.
> דברי-הימים-א יח ט: וישמע תעו מלך חמת:  כי הכה דויד את כל חיל הדדעזר מלך צובה.
> דברי-הימים-א יח י: וישלח את הדורם בנו אל המלך דויד לשאול (לשאל) לו לשלום ולברכו על אשר נלחם בהדדעזר ויכהו כי איש מלחמות תעו היה הדדעזר; וכל כלי זהב וכסף ונחשת.
> דברי-הימים-א יח יא: גם אתם הקדיש המלך דויד ליהוה עם הכסף והזהב אשר נשא מכל הגוים מאדום וממואב ומבני עמון ומפלשתים ומעמלק.
> דברי-הימים-א יח יב: ואבשי בן צרויה הכה את אדום בגיא המלח שמונה עשר אלף.
> דברי-הימים-א יח יג: וישם באדום נציבים ויהיו כל אדום עבדים לדויד; ויושע יהוה את דויד בכל אשר הלך.
> דברי-הימים-א יח יד: וימלך דויד על כל ישראל; ויהי עשה משפט וצדקה לכל עמו.
> דברי-הימים-א יח טו: ויואב בן צרויה על הצבא; ויהושפט בן אחילוד מזכיר.
> דברי-הימים-א יח טז: וצדוק בן אחיטוב ואבימלך בן אביתר כהנים; ושושא סופר.
> דברי-הימים-א יח יז: ובניהו בן יהוידע על הכרתי והפלתי; ובני דויד הראשנים ליד המלך.
> דברי-הימים-א יט א: ויהי אחרי כן וימת נחש מלך בני עמון; וימלך בנו תחתיו.
> דברי-הימים-א יט ב: ויאמר דויד אעשה חסד עם חנון בן נחש כי עשה אביו עמי חסד וישלח דויד מלאכים לנחמו על אביו; ויבאו עבדי דויד אל ארץ בני עמון אל חנון לנחמו.
> דברי-הימים-א יט ג: ויאמרו שרי בני עמון לחנון המכבד דויד את אביך בעיניך כי שלח לך מנחמים; הלא בעבור לחקר ולהפך ולרגל הארץ באו עבדיו אליך.
> דברי-הימים-א יט ד: ויקח חנון את עבדי דויד ויגלחם ויכרת את מדויהם בחצי עד המפשעה; וישלחם.
> דברי-הימים-א יט ה: וילכו ויגידו לדויד על האנשים וישלח לקראתם כי היו האנשים נכלמים מאד; ויאמר המלך שבו בירחו עד אשר יצמח זקנכם ושבתם.
> דברי-הימים-א יט ו: ויראו בני עמון כי התבאשו עם דויד; וישלח חנון ובני עמון אלף ככר כסף לשכר להם מן ארם נהרים ומן ארם מעכה ומצובה רכב ופרשים.
> דברי-הימים-א יט ז: וישכרו להם שנים ושלשים אלף רכב ואת מלך מעכה ואת עמו ויבאו ויחנו לפני מידבא;    ובני עמון נאספו מעריהם ויבאו למלחמה.
> דברי-הימים-א יט ח: וישמע דויד; וישלח את יואב ואת כל צבא הגבורים.
> דברי-הימים-א יט ט: ויצאו בני עמון ויערכו מלחמה פתח העיר; והמלכים אשר באו לבדם בשדה.
> דברי-הימים-א יט י: וירא יואב כי היתה פני המלחמה אליו פנים ואחור; ויבחר מכל בחור בישראל ויערך לקראת ארם.
> דברי-הימים-א יט יא: ואת יתר העם נתן ביד אבשי אחיו; ויערכו לקראת בני עמון.
> דברי-הימים-א יט יב: ויאמר אם תחזק ממני ארם והיית לי לתשועה;    ואם בני עמון יחזקו ממך והושעתיך.
> דברי-הימים-א יט יג: חזק ונתחזקה בעד עמנו ובעד ערי אלהינו; ויהוה הטוב בעיניו יעשה.
> דברי-הימים-א יט יד: ויגש יואב והעם אשר עמו לפני ארם למלחמה; וינוסו מפניו.
> דברי-הימים-א יט טו: ובני עמון ראו כי נס ארם וינוסו גם הם מפני אבשי אחיו ויבאו העירה; ויבא יואב ירושלם.
> דברי-הימים-א יט טז: וירא ארם כי נגפו לפני ישראל וישלחו מלאכים ויוציאו את ארם אשר מעבר הנהר; ושופך שר צבא הדדעזר לפניהם.
> דברי-הימים-א יט יז: ויגד לדויד ויאסף את כל ישראל ויעבר הירדן ויבא אלהם ויערך אלהם; ויערך דויד לקראת ארם מלחמה וילחמו עמו.
> דברי-הימים-א יט יח: וינס ארם מלפני ישראל ויהרג דויד מארם שבעת אלפים רכב וארבעים אלף איש רגלי; ואת שופך שר הצבא המית.
> דברי-הימים-א יט יט: ויראו עבדי הדדעזר כי נגפו לפני ישראל וישלימו עם דויד ויעבדהו; ולא אבה ארם להושיע את בני עמון עוד.
> דברי-הימים-א כ א: ויהי לעת תשובת השנה לעת צאת המלכים וינהג יואב את חיל הצבא וישחת את ארץ בני עמון ויבא ויצר את רבה ודויד ישב בירושלם; ויך יואב את רבה ויהרסה.
> דברי-הימים-א כ ב: ויקח דויד את עטרת מלכם מעל ראשו וימצאה משקל ככר זהב ובה אבן יקרה ותהי על ראש דויד; ושלל העיר הוציא הרבה מאד.
> דברי-הימים-א כ ג: ואת העם אשר בה הוציא וישר במגרה ובחריצי הברזל ובמגרות וכן יעשה דויד לכל ערי בני עמון; וישב דויד וכל העם ירושלם.
> דברי-הימים-א כ ד: ויהי אחרי כן ותעמד מלחמה בגזר עם פלשתים; אז הכה סבכי החשתי את ספי מילידי הרפאים ויכנעו.
> דברי-הימים-א כ ה: ותהי עוד מלחמה את פלשתים; ויך אלחנן בן יעור (יעיר) את לחמי אחי גלית הגתי ועץ חניתו כמנור ארגים.
> דברי-הימים-א כ ו: ותהי עוד מלחמה בגת; ויהי איש מדה ואצבעתיו שש ושש עשרים וארבע וגם הוא נולד להרפא.
> דברי-הימים-א כ ז: ויחרף את ישראל; ויכהו יהונתן בן שמעא אחי דויד.
> דברי-הימים-א כ ח: אל נולדו להרפא בגת; ויפלו ביד דויד וביד עבדיו.
> דברי-הימים-א כא א: ויעמד שטן על ישראל; ויסת את דויד למנות את ישראל.
> דברי-הימים-א כא ב: ויאמר דויד אל יואב ואל שרי העם לכו ספרו את ישראל מבאר שבע ועד דן; והביאו אלי ואדעה את מספרם.
> דברי-הימים-א כא ג: ויאמר יואב יוסף יהוה על עמו כהם מאה פעמים הלא אדני המלך כלם לאדני לעבדים; למה יבקש זאת אדני למה יהיה לאשמה לישראל.
> דברי-הימים-א כא ד: ודבר המלך חזק על יואב; ויצא יואב ויתהלך בכל ישראל ויבא ירושלם.
> דברי-הימים-א כא ה: ויתן יואב את מספר מפקד העם אל דויד; ויהי כל ישראל אלף אלפים ומאה אלף איש שלף חרב ויהודה ארבע מאות ושבעים אלף איש שלף חרב.
> דברי-הימים-א כא ו: ולוי ובנימן לא פקד בתוכם:  כי נתעב דבר המלך את יואב.
> דברי-הימים-א כא ז: וירע בעיני האלהים על הדבר הזה; ויך את ישראל.
> דברי-הימים-א כא ח: ויאמר דויד אל האלהים חטאתי מאד אשר עשיתי את הדבר הזה; ועתה העבר נא את עוון עבדך כי נסכלתי מאד.
> דברי-הימים-א כא ט: וידבר יהוה אל גד חזה דויד לאמר.
> דברי-הימים-א כא י: לך ודברת אל דויד לאמר כה אמר יהוה שלוש אני נטה עליך:  בחר לך אחת מהנה ואעשה לך.
> דברי-הימים-א כא יא: ויבא גד אל דויד; ויאמר לו כה אמר יהוה קבל לך.
> דברי-הימים-א כא יב: אם שלוש שנים רעב ואם שלשה חדשים נספה מפני צריך וחרב אויביך למשגת ואם שלשת ימים חרב יהוה ודבר בארץ ומלאך יהוה משחית בכל גבול ישראל:  ועתה ראה מה אשיב את שלחי דבר.
> דברי-הימים-א כא יג: ויאמר דויד אל גד צר לי מאד; אפלה נא ביד יהוה כי רבים רחמיו מאד וביד אדם אל אפל.
> דברי-הימים-א כא יד: ויתן יהוה דבר בישראל; ויפל מישראל שבעים אלף איש.
> דברי-הימים-א כא טו: וישלח האלהים מלאך לירושלם להשחיתה וכהשחית ראה יהוה וינחם על הרעה ויאמר למלאך המשחית רב עתה הרף ידך; ומלאך יהוה עמד עם גרן ארנן היבוסי.
> דברי-הימים-א כא טז: וישא דויד את עיניו וירא את מלאך יהוה עמד בין הארץ ובין השמים וחרבו שלופה בידו נטויה על ירושלם; ויפל דויד והזקנים מכסים בשקים על פניהם.
> דברי-הימים-א כא יז: ויאמר דויד אל האלהים הלא אני אמרתי למנות בעם ואני הוא אשר חטאתי והרע הרעותי ואלה הצאן מה עשו; יהוה אלהי תהי נא ידך בי ובבית אבי ובעמך לא למגפה.
> דברי-הימים-א כא יח: ומלאך יהוה אמר אל גד לאמר לדויד:  כי יעלה דויד להקים מזבח ליהוה בגרן ארנן היבסי.
> דברי-הימים-א כא יט: ויעל דויד בדבר גד אשר דבר בשם יהוה.
> דברי-הימים-א כא כ: וישב ארנן וירא את המלאך וארבעת בניו עמו מתחבאים; וארנן דש חטים.
> דברי-הימים-א כא כא: ויבא דויד עד ארנן; ויבט ארנן וירא את דויד ויצא מן הגרן וישתחו לדויד אפים ארצה.
> דברי-הימים-א כא כב: ויאמר דויד אל ארנן תנה לי מקום הגרן ואבנה בו מזבח ליהוה; בכסף מלא תנהו לי ותעצר המגפה מעל העם.
> דברי-הימים-א כא כג: ויאמר ארנן אל דויד קח לך ויעש אדני המלך הטוב בעיניו; ראה נתתי הבקר לעלות והמורגים לעצים והחטים למנחה הכל נתתי.
> דברי-הימים-א כא כד: ויאמר המלך דויד לארנן לא כי קנה אקנה בכסף מלא:  כי לא אשא אשר לך ליהוה והעלות עולה חנם.
> דברי-הימים-א כא כה: ויתן דויד לארנן במקום שקלי זהב משקל שש מאות.
> דברי-הימים-א כא כו: ויבן שם דויד מזבח ליהוה ויעל עלות ושלמים; ויקרא אל יהוה ויענהו באש מן השמים על מזבח העלה.
> דברי-הימים-א כא כז: ויאמר יהוה למלאך וישב חרבו אל נדנה.
> דברי-הימים-א כא כח: בעת ההיא בראות דויד כי ענהו יהוה בגרן ארנן היבוסי; ויזבח שם.
> דברי-הימים-א כא כט: ומשכן יהוה אשר עשה משה במדבר ומזבח העולה בעת ההיא:  בבמה בגבעון.
> דברי-הימים-א כא ל: ולא יכל דויד ללכת לפניו לדרש אלהים:  כי נבעת מפני חרב מלאך יהוה.
> דברי-הימים-א כב א: ויאמר דויד זה הוא בית יהוה האלהים; וזה מזבח לעלה לישראל.
> דברי-הימים-א כב ב: ויאמר דויד לכנוס את הגרים אשר בארץ ישראל; ויעמד חצבים לחצוב אבני גזית לבנות בית האלהים.
> דברי-הימים-א כב ג: וברזל לרב למסמרים לדלתות השערים ולמחברות הכין דויד; ונחשת לרב אין משקל.
> דברי-הימים-א כב ד: ועצי ארזים לאין מספר:  כי הביאו הצידנים והצרים עצי ארזים לרב לדויד.
> דברי-הימים-א כב ה: ויאמר דויד שלמה בני נער ורך והבית לבנות ליהוה להגדיל למעלה לשם ולתפארת לכל הארצות אכינה נא לו; ויכן דויד לרב לפני מותו.
> דברי-הימים-א כב ו: ויקרא לשלמה בנו; ויצוהו לבנות בית ליהוה אלהי ישראל.
> דברי-הימים-א כב ז: ויאמר דויד לשלמה:  בנו (בני) אני היה עם לבבי לבנות בית לשם יהוה אלהי.
> דברי-הימים-א כב ח: ויהי עלי דבר יהוה לאמר דם לרב שפכת ומלחמות גדלות עשית:  לא תבנה בית לשמי כי דמים רבים שפכת ארצה לפני.
> דברי-הימים-א כב ט: הנה בן נולד לך הוא יהיה איש מנוחה והניחותי לו מכל אויביו מסביב:  כי שלמה יהיה שמו ושלום ושקט אתן על ישראל בימיו.
> דברי-הימים-א כב י: הוא יבנה בית לשמי והוא יהיה לי לבן ואני לו לאב; והכינותי כסא מלכותו על ישראל עד עולם.
> דברי-הימים-א כב יא: עתה בני יהי יהוה עמך; והצלחת ובנית בית יהוה אלהיך כאשר דבר עליך.
> דברי-הימים-א כב יב: אך יתן לך יהוה שכל ובינה ויצוך על ישראל ולשמור את תורת יהוה אלהיך.
> דברי-הימים-א כב יג: אז תצליח אם תשמור לעשות את החקים ואת המשפטים אשר צוה יהוה את משה על ישראל; חזק ואמץ אל תירא ואל תחת.
> דברי-הימים-א כב יד: והנה בעניי הכינותי לבית יהוה זהב ככרים מאה אלף וכסף אלף אלפים ככרים ולנחשת ולברזל אין משקל כי לרב היה; ועצים ואבנים הכינותי ועליהם תוסיף.
> דברי-הימים-א כב טו: ועמך לרב עשי מלאכה חצבים וחרשי אבן ועץ; וכל חכם בכל מלאכה.
> דברי-הימים-א כב טז: לזהב לכסף ולנחשת ולברזל אין מספר; קום ועשה ויהי יהוה עמך.
> דברי-הימים-א כב יז: ויצו דויד לכל שרי ישראל לעזר לשלמה בנו.
> דברי-הימים-א כב יח: הלא יהוה אלהיכם עמכם והניח לכם מסביב:  כי נתן בידי את ישבי הארץ ונכבשה הארץ לפני יהוה ולפני עמו.
> דברי-הימים-א כב יט: עתה תנו לבבכם ונפשכם לדרוש ליהוה אלהיכם; וקומו ובנו את מקדש יהוה האלהים להביא את ארון ברית יהוה וכלי קדש האלהים לבית הנבנה לשם יהוה.
> דברי-הימים-א כג א: ודויד זקן ושבע ימים; וימלך את שלמה בנו על ישראל.
> דברי-הימים-א כג ב: ויאסף את כל שרי ישראל והכהנים והלוים.
> דברי-הימים-א כג ג: ויספרו הלוים מבן שלשים שנה ומעלה; ויהי מספרם לגלגלתם לגברים שלשים ושמונה אלף.
> דברי-הימים-א כג ד: מאלה לנצח על מלאכת בית יהוה עשרים וארבעה אלף; ושטרים ושפטים ששת אלפים.
> דברי-הימים-א כג ה: וארבעת אלפים שערים; וארבעת אלפים מהללים ליהוה בכלים אשר עשיתי להלל.
> דברי-הימים-א כג ו: ויחלקם דויד מחלקות;    לבני לוי לגרשון קהת ומררי.
> דברי-הימים-א כג ז: לגרשני לעדן ושמעי.
> דברי-הימים-א כג ח: בני לעדן הראש יחיאל וזתם ויואל שלשה.
> דברי-הימים-א כג ט: בני שמעי שלמות (שלמית) וחזיאל והרן שלשה; אלה ראשי האבות ללעדן.
> דברי-הימים-א כג י: ובני שמעי יחת זינא ויעוש ובריעה; אלה בני שמעי ארבעה.
> דברי-הימים-א כג יא: ויהי יחת הראש וזיזה השני; ויעוש ובריעה לא הרבו בנים ויהיו לבית אב לפקדה אחת.
> דברי-הימים-א כג יב: בני קהת עמרם יצהר חברון ועזיאל ארבעה.
> דברי-הימים-א כג יג: בני עמרם אהרן ומשה; ויבדל אהרן להקדישו קדש קדשים הוא ובניו עד עולם להקטיר לפני יהוה לשרתו ולברך בשמו עד עולם.
> דברי-הימים-א כג יד: ומשה איש האלהים בניו יקראו על שבט הלוי.
> דברי-הימים-א כג טו: בני משה גרשום ואליעזר.
> דברי-הימים-א כג טז: בני גרשום שבואל הראש.
> דברי-הימים-א כג יז: ויהיו בני אליעזר רחביה הראש; ולא היה לאליעזר בנים אחרים ובני רחביה רבו למעלה.
> דברי-הימים-א כג יח: בני יצהר שלמית הראש.
> דברי-הימים-א כג יט: בני חברון יריהו הראש אמריה השני יחזיאל השלישי ויקמעם הרביעי.
> דברי-הימים-א כג כ: בני עזיאל מיכה הראש וישיה השני.
> דברי-הימים-א כג כא: בני מררי מחלי ומושי בני מחלי אלעזר וקיש.
> דברי-הימים-א כג כב: וימת אלעזר ולא היו לו בנים כי אם בנות; וישאום בני קיש אחיהם.
> דברי-הימים-א כג כג: בני מושי מחלי ועדר וירמות שלושה.
> דברי-הימים-א כג כד: אלה בני לוי לבית אבותיהם ראשי האבות לפקודיהם במספר שמות לגלגלתם עשה המלאכה לעבדת בית יהוה מבן עשרים שנה ומעלה.
> דברי-הימים-א כג כה: כי אמר דויד הניח יהוה אלהי ישראל לעמו; וישכן בירושלם עד לעולם.
> דברי-הימים-א כג כו: וגם ללוים אין לשאת את המשכן ואת כל כליו לעבדתו.
> דברי-הימים-א כג כז: כי בדברי דויד האחרונים המה מספר בני לוי מבן עשרים שנה ולמעלה.
> דברי-הימים-א כג כח: כי מעמדם ליד בני אהרן לעבדת בית יהוה על החצרות ועל הלשכות ועל טהרת לכל קדש ומעשה עבדת בית האלהים.
> דברי-הימים-א כג כט: וללחם המערכת ולסלת למנחה ולרקיקי המצות ולמחבת ולמרבכת; ולכל משורה ומדה.
> דברי-הימים-א כג ל: ולעמד בבקר בבקר להדות ולהלל ליהוה; וכן לערב.
> דברי-הימים-א כג לא: ולכל העלות עלות ליהוה לשבתות לחדשים ולמעדים במספר כמשפט עליהם תמיד לפני יהוה.
> דברי-הימים-א כג לב: ושמרו את משמרת אהל מועד ואת משמרת הקדש ומשמרת בני אהרן אחיהם לעבדת בית יהוה.
> דברי-הימים-א כד א: ולבני אהרן מחלקותם:  בני אהרן נדב ואביהוא אלעזר ואיתמר.
> דברי-הימים-א כד ב: וימת נדב ואביהוא לפני אביהם ובנים לא היו להם; ויכהנו אלעזר ואיתמר.
> דברי-הימים-א כד ג: ויחלקם דויד וצדוק מן בני אלעזר ואחימלך מן בני איתמר:  לפקדתם בעבדתם.
> דברי-הימים-א כד ד: וימצאו בני אלעזר רבים לראשי הגברים מן בני איתמר ויחלקום:  לבני אלעזר ראשים לבית אבות ששה עשר ולבני איתמר לבית אבותם שמונה.
> דברי-הימים-א כד ה: ויחלקום בגורלות אלה עם אלה:  כי היו שרי קדש ושרי האלהים מבני אלעזר ובבני איתמר.
> דברי-הימים-א כד ו: ויכתבם שמעיה בן נתנאל הסופר מן הלוי לפני המלך והשרים וצדוק הכהן ואחימלך בן אביתר וראשי האבות לכהנים וללוים בית אב אחד אחז לאלעזר ואחז אחז לאיתמר.
> דברי-הימים-א כד ז: ויצא הגורל הראשון ליהויריב    לידעיה השני.
> דברי-הימים-א כד ח: לחרם השלישי    לשערים הרבעי.
> דברי-הימים-א כד ט: למלכיה החמישי    למימן הששי.
> דברי-הימים-א כד י: להקוץ השבעי    לאביה השמיני.
> דברי-הימים-א כד יא: לישוע התשעי    לשכניהו העשרי.
> דברי-הימים-א כד יב: לאלישיב עשתי עשר    ליקים שנים עשר.
> דברי-הימים-א כד יג: לחפה שלשה עשר    לישבאב ארבעה עשר.
> דברי-הימים-א כד יד: לבלגה חמשה עשר    לאמר ששה עשר.
> דברי-הימים-א כד טו: לחזיר שבעה עשר    להפצץ שמונה עשר.
> דברי-הימים-א כד טז: לפתחיה תשעה עשר    ליחזקאל העשרים.
> דברי-הימים-א כד יז: ליכין אחד ועשרים    לגמול שנים ועשרים.
> דברי-הימים-א כד יח: לדליהו שלשה ועשרים    למעזיהו ארבעה ועשרים.
> דברי-הימים-א כד יט: אלה פקדתם לעבדתם לבוא לבית יהוה כמשפטם ביד אהרן אביהם:  כאשר צוהו יהוה אלהי ישראל.
> דברי-הימים-א כד כ: ולבני לוי הנותרים:  לבני עמרם שובאל לבני שובאל יחדיהו.
> דברי-הימים-א כד כא: לרחביהו לבני רחביהו הראש ישיה.
> דברי-הימים-א כד כב: ליצהרי שלמות לבני שלמות יחת.
> דברי-הימים-א כד כג: ובני יריהו; אמריהו השני יחזיאל השלישי יקמעם הרביעי.
> דברי-הימים-א כד כד: בני עזיאל מיכה לבני מיכה שמור (שמיר).
> דברי-הימים-א כד כה: אחי מיכה ישיה    לבני ישיה זכריהו.
> דברי-הימים-א כד כו: בני מררי מחלי ומושי    בני יעזיהו בנו.
> דברי-הימים-א כד כז: בני מררי ליעזיהו בנו ושהם וזכור ועברי.
> דברי-הימים-א כד כח: למחלי אלעזר ולא היה לו בנים.
> דברי-הימים-א כד כט: לקיש בני קיש ירחמאל.
> דברי-הימים-א כד ל: ובני מושי מחלי ועדר וירימות; אלה בני הלוים לבית אבתיהם.
> דברי-הימים-א כד לא: ויפילו גם הם גורלות לעמת אחיהם בני אהרן לפני דויד המלך וצדוק ואחימלך וראשי האבות לכהנים וללוים אבות הראש לעמת אחיו הקטן.
> דברי-הימים-א כה א: ויבדל דויד ושרי הצבא לעבדה לבני אסף והימן וידותון הנביאים (הנבאים) בכנרות בנבלים ובמצלתים; ויהי מספרם אנשי מלאכה לעבדתם.
> דברי-הימים-א כה ב: לבני אסף זכור ויוסף ונתניה ואשראלה בני אסף:  על יד אסף הנבא על ידי המלך.
> דברי-הימים-א כה ג: לידותון בני ידותון גדליהו וצרי וישעיהו חשביהו ומתתיהו ששה על ידי אביהם ידותון בכנור הנבא על הדות והלל ליהוה.
> דברי-הימים-א כה ד: להימן בני הימן בקיהו מתניהו עזיאל שבואל וירימות חנניה חנני אליאתה גדלתי ורממתי עזר ישבקשה מלותי הותיר מחזיאת.
> דברי-הימים-א כה ה: כל אלה בנים להימן חזה המלך בדברי האלהים להרים קרן; ויתן האלהים להימן בנים ארבעה עשר ובנות שלוש.
> דברי-הימים-א כה ו: כל אלה על ידי אביהם בשיר בית יהוה במצלתים נבלים וכנרות לעבדת בית האלהים על ידי המלך אסף וידותון והימן.
> דברי-הימים-א כה ז: ויהי מספרם עם אחיהם מלמדי שיר ליהוה:  כל המבין מאתים שמונים ושמונה.
> דברי-הימים-א כה ח: ויפילו גורלות משמרת לעמת כקטן כגדול מבין עם תלמיד.
> דברי-הימים-א כה ט: ויצא הגורל הראשון לאסף ליוסף;    גדליהו השני הוא ואחיו ובניו שנים עשר.
> דברי-הימים-א כה י: השלשי זכור בניו ואחיו שנים עשר.
> דברי-הימים-א כה יא: הרביעי ליצרי בניו ואחיו שנים עשר.
> דברי-הימים-א כה יב: החמישי נתניהו בניו ואחיו שנים עשר.
> דברי-הימים-א כה יג: הששי בקיהו בניו ואחיו שנים עשר.
> דברי-הימים-א כה יד: השבעי ישראלה בניו ואחיו שנים עשר.
> דברי-הימים-א כה טו: השמיני ישעיהו בניו ואחיו שנים עשר.
> דברי-הימים-א כה טז: התשיעי מתניהו בניו ואחיו שנים עשר.
> דברי-הימים-א כה יז: העשירי שמעי בניו ואחיו שנים עשר.
> דברי-הימים-א כה יח: עשתי עשר עזראל בניו ואחיו שנים עשר.
> דברי-הימים-א כה יט: השנים עשר לחשביה בניו ואחיו שנים עשר.
> דברי-הימים-א כה כ: לשלשה עשר שובאל בניו ואחיו שנים עשר.
> דברי-הימים-א כה כא: לארבעה עשר מתתיהו בניו ואחיו שנים עשר.
> דברי-הימים-א כה כב: לחמשה עשר לירמות בניו ואחיו שנים עשר.
> דברי-הימים-א כה כג: לששה עשר לחנניהו בניו ואחיו שנים עשר.
> דברי-הימים-א כה כד: לשבעה עשר לישבקשה בניו ואחיו שנים עשר.
> דברי-הימים-א כה כה: לשמונה עשר לחנני בניו ואחיו שנים עשר.
> דברי-הימים-א כה כו: לתשעה עשר למלותי בניו ואחיו שנים עשר.
> דברי-הימים-א כה כז: לעשרים לאליתה בניו ואחיו שנים עשר.
> דברי-הימים-א כה כח: לאחד ועשרים להותיר בניו ואחיו שנים עשר.
> דברי-הימים-א כה כט: לשנים ועשרים לגדלתי בניו ואחיו שנים עשר.
> דברי-הימים-א כה ל: לשלשה ועשרים למחזיאות בניו ואחיו שנים עשר.
> דברי-הימים-א כה לא: לארבעה ועשרים לרוממתי עזר בניו ואחיו שנים עשר.
> דברי-הימים-א כו א: למחלקות לשערים לקרחים משלמיהו בן קרא מן בני אסף.
> דברי-הימים-א כו ב: ולמשלמיהו בנים זכריהו הבכור ידיעאל השני זבדיהו השלישי יתניאל הרביעי.
> דברי-הימים-א כו ג: עילם החמישי יהוחנן הששי אליהועיני השביעי.
> דברי-הימים-א כו ד: ולעבד אדם בנים שמעיה הבכור יהוזבד השני יואח השלשי ושכר הרביעי ונתנאל החמישי.
> דברי-הימים-א כו ה: עמיאל הששי יששכר השביעי פעלתי השמיני:  כי ברכו אלהים.
> דברי-הימים-א כו ו: ולשמעיה בנו נולד בנים הממשלים לבית אביהם:  כי גבורי חיל המה.
> דברי-הימים-א כו ז: בני שמעיה עתני ורפאל ועובד אלזבד אחיו בני חיל; אליהו וסמכיהו.
> דברי-הימים-א כו ח: כל אלה מבני עבד אדם המה ובניהם ואחיהם איש חיל בכח לעבדה ששים ושנים לעבד אדם.
> דברי-הימים-א כו ט: ולמשלמיהו בנים ואחים בני חיל שמונה עשר.
> דברי-הימים-א כו י: ולחסה מן בני מררי בנים שמרי הראש כי לא היה בכור וישימהו אביהו לראש.
> דברי-הימים-א כו יא: חלקיהו השני טבליהו השלשי זכריהו הרבעי; כל בנים ואחים לחסה שלשה עשר.
> דברי-הימים-א כו יב: לאלה מחלקות השערים לראשי הגברים משמרות לעמת אחיהם:  לשרת בבית יהוה.
> דברי-הימים-א כו יג: ויפילו גורלות כקטן כגדול לבית אבותם לשער ושער.
> דברי-הימים-א כו יד: ויפל הגורל מזרחה לשלמיהו; וזכריהו בנו יועץ בשכל הפילו גורלות ויצא גורלו צפונה.
> דברי-הימים-א כו טו: לעבד אדם נגבה; ולבניו בית האספים.
> דברי-הימים-א כו טז: לשפים ולחסה למערב עם שער שלכת במסלה העולה; משמר לעמת משמר.
> דברי-הימים-א כו יז: למזרח הלוים ששה לצפונה ליום ארבעה לנגבה ליום ארבעה;    ולאספים שנים שנים.
> דברי-הימים-א כו יח: לפרבר למערב ארבעה למסלה שנים לפרבר.
> דברי-הימים-א כו יט: אלה מחלקות השערים לבני הקרחי ולבני מררי.
> דברי-הימים-א כו כ: והלוים אחיה על אוצרות בית האלהים ולאצרות הקדשים.
> דברי-הימים-א כו כא: בני לעדן בני הגרשני ללעדן ראשי האבות ללעדן הגרשני יחיאלי.
> דברי-הימים-א כו כב: בני יחיאלי זתם ויואל אחיו על אצרות בית יהוה.
> דברי-הימים-א כו כג: לעמרמי ליצהרי לחברוני לעזיאלי.
> דברי-הימים-א כו כד: ושבאל בן גרשום בן משה נגיד על האצרות.
> דברי-הימים-א כו כה: ואחיו לאליעזר רחביהו בנו וישעיהו בנו וירם בנו וזכרי בנו ושלמות (ושלמית) בנו.
> דברי-הימים-א כו כו: הוא שלמות ואחיו על כל אצרות הקדשים אשר הקדיש דויד המלך וראשי האבות לשרי האלפים והמאות ושרי הצבא.
> דברי-הימים-א כו כז: מן המלחמות ומן השלל הקדישו לחזק לבית יהוה.
> דברי-הימים-א כו כח: וכל ההקדיש שמואל הראה ושאול בן קיש ואבנר בן נר ויואב בן צרויה כל המקדיש על יד שלמית ואחיו.
> דברי-הימים-א כו כט: ליצהרי כנניהו ובניו למלאכה החיצונה על ישראל לשטרים ולשפטים.
> דברי-הימים-א כו ל: לחברוני חשביהו ואחיו בני חיל אלף ושבע מאות על פקדת ישראל מעבר לירדן מערבה לכל מלאכת יהוה ולעבדת המלך.
> דברי-הימים-א כו לא: לחברוני יריה הראש לחברוני לתלדתיו לאבות בשנת הארבעים למלכות דויד נדרשו וימצא בהם גבורי חיל ביעזיר גלעד.
> דברי-הימים-א כו לב: ואחיו בני חיל אלפים ושבע מאות ראשי האבות; ויפקידם דויד המלך על הראובני והגדי וחצי שבט המנשי לכל דבר האלהים ודבר המלך.
> דברי-הימים-א כז א: ובני ישראל למספרם ראשי האבות ושרי האלפים והמאות ושטריהם המשרתים את המלך לכל דבר המחלקות הבאה והיצאת חדש בחדש לכל חדשי השנה:  המחלקת האחת עשרים וארבעה אלף.
> דברי-הימים-א כז ב: על המחלקת הראשונה לחדש הראשון ישבעם בן זבדיאל; ועל מחלקתו עשרים וארבעה אלף.
> דברי-הימים-א כז ג: מן בני פרץ הראש לכל שרי הצבאות לחדש הראשון.
> דברי-הימים-א כז ד: ועל מחלקת החדש השני דודי האחוחי ומחלקתו ומקלות הנגיד; ועל מחלקתו עשרים וארבעה אלף.
> דברי-הימים-א כז ה: שר הצבא השלישי לחדש השלישי בניהו בן יהוידע הכהן ראש; ועל מחלקתו עשרים וארבעה אלף.
> דברי-הימים-א כז ו: הוא בניהו גבור השלשים ועל השלשים; ומחלקתו עמיזבד בנו.
> דברי-הימים-א כז ז: הרביעי לחדש הרביעי עשהאל אחי יואב וזבדיה בנו אחריו; ועל מחלקתו עשרים וארבעה אלף.
> דברי-הימים-א כז ח: החמישי לחדש החמישי השר שמהות היזרח; ועל מחלקתו עשרים וארבעה אלף.
> דברי-הימים-א כז ט: הששי לחדש הששי עירא בן עקש התקועי; ועל מחלקתו עשרים וארבעה אלף.
> דברי-הימים-א כז י: השביעי לחדש השביעי חלץ הפלוני מן בני אפרים; ועל מחלקתו עשרים וארבעה אלף.
> דברי-הימים-א כז יא: השמיני לחדש השמיני סבכי החשתי לזרחי; ועל מחלקתו עשרים וארבעה אלף.
> דברי-הימים-א כז יב: התשיעי לחדש התשיעי אביעזר הענתותי לבנימיני (לבן ימיני); ועל מחלקתו עשרים וארבעה אלף.
> דברי-הימים-א כז יג: העשירי לחדש העשירי מהרי הנטופתי לזרחי; ועל מחלקתו עשרים וארבעה אלף.
> דברי-הימים-א כז יד: עשתי עשר לעשתי עשר החדש בניה הפרעתוני מן בני אפרים; ועל מחלקתו עשרים וארבעה אלף.
> דברי-הימים-א כז טו: השנים עשר לשנים עשר החדש חלדי הנטופתי לעתניאל; ועל מחלקתו עשרים וארבעה אלף.
> דברי-הימים-א כז טז: ועל שבטי ישראל לראובני נגיד אליעזר בן זכרי;    לשמעוני שפטיהו בן מעכה.
> דברי-הימים-א כז יז: ללוי חשביה בן קמואל לאהרן צדוק.
> דברי-הימים-א כז יח: ליהודה אליהו מאחי דויד;    ליששכר עמרי בן מיכאל.
> דברי-הימים-א כז יט: לזבולן ישמעיהו בן עבדיהו;    לנפתלי ירימות בן עזריאל.
> דברי-הימים-א כז כ: לבני אפרים הושע בן עזזיהו; לחצי שבט מנשה יואל בן פדיהו.
> דברי-הימים-א כז כא: לחצי המנשה גלעדה ידו בן זכריהו;    לבנימן יעשיאל בן אבנר.
> דברי-הימים-א כז כב: לדן עזראל בן ירחם; אלה שרי שבטי ישראל.
> דברי-הימים-א כז כג: ולא נשא דויד מספרם למבן עשרים שנה ולמטה:  כי אמר יהוה להרבות את ישראל ככוכבי השמים.
> דברי-הימים-א כז כד: יואב בן צרויה החל למנות ולא כלה ויהי בזאת קצף על ישראל; ולא עלה המספר במספר דברי הימים למלך דויד.
> דברי-הימים-א כז כה: ועל אצרות המלך עזמות בן עדיאל;    ועל האצרות בשדה בערים ובכפרים ובמגדלות יהונתן בן עזיהו.
> דברי-הימים-א כז כו: ועל עשי מלאכת השדה לעבדת האדמה עזרי בן כלוב.
> דברי-הימים-א כז כז: ועל הכרמים שמעי הרמתי;    ועל שבכרמים לאצרות היין זבדי השפמי.
> דברי-הימים-א כז כח: ועל הזיתים והשקמים אשר בשפלה בעל חנן הגדרי;    ועל אצרות השמן יועש.
> דברי-הימים-א כז כט: ועל הבקר הרעים בשרון שטרי (שרטי) השרוני;    ועל הבקר בעמקים שפט בן עדלי.
> דברי-הימים-א כז ל: ועל הגמלים אוביל הישמעלי;    ועל האתנות יחדיהו המרנתי.
> דברי-הימים-א כז לא: ועל הצאן יזיז ההגרי; כל אלה שרי הרכוש אשר למלך דויד.
> דברי-הימים-א כז לב: ויהונתן דוד דויד יועץ איש מבין וסופר הוא; ויחיאל בן חכמוני עם בני המלך.
> דברי-הימים-א כז לג: ואחיתפל יועץ למלך; וחושי הארכי רע המלך.
> דברי-הימים-א כז לד: ואחרי אחיתפל יהוידע בן בניהו ואביתר ושר צבא למלך יואב.
> דברי-הימים-א כח א: ויקהל דויד את כל שרי ישראל שרי השבטים ושרי המחלקות המשרתים את המלך ושרי האלפים ושרי המאות ושרי כל רכוש ומקנה למלך ולבניו עם הסריסים והגבורים ולכל גבור חיל אל ירושלם.
> דברי-הימים-א כח ב: ויקם דויד המלך על רגליו ויאמר שמעוני אחי ועמי:  אני עם לבבי לבנות בית מנוחה לארון ברית יהוה ולהדם רגלי אלהינו והכינותי לבנות.
> דברי-הימים-א כח ג: והאלהים אמר לי לא תבנה בית לשמי:  כי איש מלחמות אתה ודמים שפכת.
> דברי-הימים-א כח ד: ויבחר יהוה אלהי ישראל בי מכל בית אבי להיות למלך על ישראל לעולם כי ביהודה בחר לנגיד ובבית יהודה בית אבי; ובבני אבי בי רצה להמליך על כל ישראל.
> דברי-הימים-א כח ה: ומכל בני כי רבים בנים נתן לי יהוה; ויבחר בשלמה בני לשבת על כסא מלכות יהוה על ישראל.
> דברי-הימים-א כח ו: ויאמר לי שלמה בנך הוא יבנה ביתי וחצרותי:  כי בחרתי בו לי לבן ואני אהיה לו לאב.
> דברי-הימים-א כח ז: והכינותי את מלכותו עד לעולם:  אם יחזק לעשות מצותי ומשפטי כיום הזה.
> דברי-הימים-א כח ח: ועתה לעיני כל ישראל קהל יהוה ובאזני אלהינו שמרו ודרשו כל מצות יהוה אלהיכם למען תירשו את הארץ הטובה והנחלתם לבניכם אחריכם עד עולם.
> דברי-הימים-א כח ט: ואתה שלמה בני דע את אלהי אביך ועבדהו בלב שלם ובנפש חפצה כי כל לבבות דורש יהוה וכל יצר מחשבות מבין:  אם תדרשנו ימצא לך ואם תעזבנו יזניחך לעד.
> דברי-הימים-א כח י: ראה עתה כי יהוה בחר בך לבנות בית למקדש חזק ועשה.
> דברי-הימים-א כח יא: ויתן דויד לשלמה בנו את תבנית האולם ואת בתיו וגנזכיו ועליתיו וחדריו הפנימים ובית הכפרת.
> דברי-הימים-א כח יב: ותבנית כל אשר היה ברוח עמו לחצרות בית יהוה ולכל הלשכות סביב לאצרות בית האלהים ולאצרות הקדשים.
> דברי-הימים-א כח יג: ולמחלקות הכהנים והלוים ולכל מלאכת עבודת בית יהוה; ולכל כלי עבודת בית יהוה.
> דברי-הימים-א כח יד: לזהב במשקל לזהב לכל כלי עבודה ועבודה; לכל כלי הכסף במשקל לכל כלי עבודה ועבודה.
> דברי-הימים-א כח טו: ומשקל למנרות הזהב ונרתיהם זהב במשקל מנורה ומנורה ונרתיה; ולמנרות הכסף במשקל למנורה ונרתיה כעבודת מנורה ומנורה.
> דברי-הימים-א כח טז: ואת הזהב משקל לשלחנות המערכת לשלחן ושלחן; וכסף לשלחנות הכסף.
> דברי-הימים-א כח יז: והמזלגות והמזרקות והקשות זהב טהור; ולכפורי הזהב במשקל לכפור וכפור ולכפורי הכסף במשקל לכפור וכפור.
> דברי-הימים-א כח יח: ולמזבח הקטרת זהב מזקק במשקל; ולתבנית המרכבה הכרובים זהב לפרשים וסככים על ארון ברית יהוה.
> דברי-הימים-א כח יט: הכל בכתב מיד יהוה עלי השכיל כל מלאכות התבנית.
> דברי-הימים-א כח כ: ויאמר דויד לשלמה בנו חזק ואמץ ועשה אל תירא ואל תחת:  כי יהוה אלהים אלהי עמך לא ירפך ולא יעזבך עד לכלות כל מלאכת עבודת בית יהוה.
> דברי-הימים-א כח כא: והנה מחלקות הכהנים והלוים לכל עבודת בית האלהים; ועמך בכל מלאכה לכל נדיב בחכמה לכל עבודה והשרים וכל העם לכל דבריך.
> דברי-הימים-א כט א: ויאמר דויד המלך לכל הקהל שלמה בני אחד בחר בו אלהים נער ורך; והמלאכה גדולה כי לא לאדם הבירה כי ליהוה אלהים.
> דברי-הימים-א כט ב: וככל כחי הכינותי לבית אלהי הזהב לזהב והכסף לכסף והנחשת לנחשת הברזל לברזל והעצים לעצים; אבני שהם ומלואים אבני פוך ורקמה וכל אבן יקרה ואבני שיש לרב.
> דברי-הימים-א כט ג: ועוד ברצותי בבית אלהי יש לי סגלה זהב וכסף:  נתתי לבית אלהי למעלה מכל הכינותי לבית הקדש.
> דברי-הימים-א כט ד: שלשת אלפים ככרי זהב מזהב אופיר; ושבעת אלפים ככר כסף מזקק לטוח קירות הבתים.
> דברי-הימים-א כט ה: לזהב לזהב ולכסף לכסף ולכל מלאכה ביד חרשים; ומי מתנדב למלאות ידו היום ליהוה.
> דברי-הימים-א כט ו: ויתנדבו שרי האבות ושרי שבטי ישראל ושרי האלפים והמאות ולשרי מלאכת המלך.
> דברי-הימים-א כט ז: ויתנו לעבודת בית האלהים זהב ככרים חמשת אלפים ואדרכנים רבו וכסף ככרים עשרת אלפים ונחשת רבו ושמונת אלפים ככרים; וברזל מאה אלף ככרים.
> דברי-הימים-א כט ח: והנמצא אתו אבנים נתנו לאוצר בית יהוה על יד יחיאל הגרשני.
> דברי-הימים-א כט ט: וישמחו העם על התנדבם כי בלב שלם התנדבו ליהוה; וגם דויד המלך שמח שמחה גדולה.
> דברי-הימים-א כט י: ויברך דויד את יהוה לעיני כל הקהל; ויאמר דויד ברוך אתה יהוה אלהי ישראל אבינו מעולם ועד עולם.
> דברי-הימים-א כט יא: לך יהוה הגדלה והגבורה והתפארת והנצח וההוד כי כל בשמים ובארץ:  לך יהוה הממלכה והמתנשא לכל לראש.
> דברי-הימים-א כט יב: והעשר והכבוד מלפניך ואתה מושל בכל ובידך כח וגבורה; ובידך לגדל ולחזק לכל.
> דברי-הימים-א כט יג: ועתה אלהינו מודים אנחנו לך; ומהללים לשם תפארתך.
> דברי-הימים-א כט יד: וכי מי אני ומי עמי כי נעצר כח להתנדב כזאת:  כי ממך הכל ומידך נתנו לך.
> דברי-הימים-א כט טו: כי גרים אנחנו לפניך ותושבים ככל אבתינו:  כצל ימינו על הארץ ואין מקוה.
> דברי-הימים-א כט טז: יהוה אלהינו כל ההמון הזה אשר הכיננו לבנות לך בית לשם קדשך:  מידך היא (הוא) ולך הכל.
> דברי-הימים-א כט יז: וידעתי אלהי כי אתה בחן לבב ומישרים תרצה; אני בישר לבבי התנדבתי כל אלה ועתה עמך הנמצאו פה ראיתי בשמחה להתנדב לך.
> דברי-הימים-א כט יח: יהוה אלהי אברהם יצחק וישראל אבתינו שמרה זאת לעולם ליצר מחשבות לבב עמך; והכן לבבם אליך.
> דברי-הימים-א כט יט: ולשלמה בני תן לבב שלם לשמור מצותיך עדותיך וחקיך; ולעשות הכל ולבנות הבירה אשר הכינותי.
> דברי-הימים-א כט כ: ויאמר דויד לכל הקהל ברכו נא את יהוה אלהיכם; ויברכו כל הקהל ליהוה אלהי אבתיהם ויקדו וישתחוו ליהוה ולמלך.
> דברי-הימים-א כט כא: ויזבחו ליהוה זבחים ויעלו עלות ליהוה למחרת היום ההוא פרים אלף אלים אלף כבשים אלף ונסכיהם; וזבחים לרב לכל ישראל.
> דברי-הימים-א כט כב: ויאכלו וישתו לפני יהוה ביום ההוא בשמחה גדולה; וימליכו שנית לשלמה בן דויד וימשחו ליהוה לנגיד ולצדוק לכהן.
> דברי-הימים-א כט כג: וישב שלמה על כסא יהוה למלך תחת דויד אביו ויצלח; וישמעו אליו כל ישראל.
> דברי-הימים-א כט כד: וכל השרים והגברים וגם כל בני המלך דויד נתנו יד תחת שלמה המלך.
> דברי-הימים-א כט כה: ויגדל יהוה את שלמה למעלה לעיני כל ישראל; ויתן עליו הוד מלכות אשר לא היה על כל מלך לפניו על ישראל.
> דברי-הימים-א כט כו: ודויד בן ישי מלך על כל ישראל.
> דברי-הימים-א כט כז: והימים אשר מלך על ישראל ארבעים שנה:  בחברון מלך שבע שנים ובירושלם מלך שלשים ושלוש.
> דברי-הימים-א כט כח: וימת בשיבה טובה שבע ימים עשר וכבוד; וימלך שלמה בנו תחתיו.
> דברי-הימים-א כט כט: ודברי דויד המלך הראשנים והאחרנים הנם כתובים על דברי שמואל הראה ועל דברי נתן הנביא ועל דברי גד החזה.
> דברי-הימים-א כט ל: עם כל מלכותו וגבורתו; והעתים אשר עברו עליו ועל ישראל ועל כל ממלכות הארצות.
