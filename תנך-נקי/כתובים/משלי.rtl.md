> משלי א א: משלי שלמה בן-דוד    מלך ישראל.
> משלי א ב: לדעת חכמה ומוסר;    להבין אמרי בינה.
> משלי א ג: לקחת מוסר השכל;    צדק ומשפט ומשרים.
> משלי א ד: לתת לפתאים ערמה;    לנער דעת ומזמה.
> משלי א ה: ישמע חכם ויוסף לקח;    ונבון תחבלות יקנה.
> משלי א ו: להבין משל ומליצה;    דברי חכמים וחידתם.
> משלי א ז: יראת יהוה ראשית דעת;    חכמה ומוסר אוילים בזו.
> משלי א ח: שמע בני מוסר אביך;    ואל-תטש תורת אמך.
> משלי א ט: כי לוית חן הם לראשך;    וענקים לגרגרתך.
> משלי א י: בני    אם-יפתוך חטאים אל-תבא.
> משלי א יא: אם-יאמרו    לכה אתנו:    נארבה לדם;    נצפנה לנקי חנם.
> משלי א יב: נבלעם כשאול חיים;    ותמימים כיורדי בור.
> משלי א יג: כל-הון יקר נמצא;    נמלא בתינו שלל.
> משלי א יד: גורלך תפיל בתוכנו;    כיס אחד יהיה לכלנו.
> משלי א טו: בני אל-תלך בדרך אתם;    מנע רגלך מנתיבתם.
> משלי א טז: כי רגליהם לרע ירוצו;    וימהרו לשפך-דם.
> משלי א יז: כי-חנם מזרה הרשת    בעיני כל-בעל כנף.
> משלי א יח: והם לדמם יארבו;    יצפנו לנפשתם.
> משלי א יט: כן ארחות כל-בצע בצע;    את-נפש בעליו יקח.
> משלי א כ: חכמות בחוץ תרנה;    ברחבות תתן קולה.
> משלי א כא: בראש המיות תקרא:    בפתחי שערים בעיר אמריה תאמר.
> משלי א כב: עד-מתי פתים    תאהבו-פתי:    ולצים לצון חמדו להם;    וכסילים ישנאו-דעת.
> משלי א כג: תשובו לתוכחתי:    הנה אביעה לכם רוחי; אודיעה דברי אתכם.
> משלי א כד: יען קראתי ותמאנו;    נטיתי ידי ואין מקשיב.
> משלי א כה: ותפרעו כל-עצתי;    ותוכחתי לא אביתם.
> משלי א כו: גם-אני באידכם אשחק;    אלעג בבא פחדכם.
> משלי א כז: בבא כשאוה (כשואה) פחדכם    ואידכם כסופה יאתה;    בבא עליכם    צרה וצוקה.
> משלי א כח: אז יקראנני ולא אענה;    ישחרנני ולא ימצאנני.
> משלי א כט: תחת כי-שנאו דעת;    ויראת יהוה לא בחרו.
> משלי א ל: לא-אבו לעצתי;    נאצו כל-תוכחתי.
> משלי א לא: ויאכלו מפרי דרכם;    וממעצתיהם ישבעו.
> משלי א לב: כי משובת פתים תהרגם;    ושלות כסילים תאבדם.
> משלי א לג: ושמע לי ישכן-בטח;    ושאנן מפחד רעה.
> משלי ב א: בני אם-תקח אמרי;    ומצותי תצפן אתך.
> משלי ב ב: להקשיב לחכמה אזנך;    תטה לבך לתבונה.
> משלי ב ג: כי אם לבינה תקרא;    לתבונה תתן קולך.
> משלי ב ד: אם-תבקשנה ככסף;    וכמטמונים תחפשנה.
> משלי ב ה: אז תבין יראת יהוה;    ודעת אלהים תמצא.
> משלי ב ו: כי-יהוה יתן חכמה;    מפיו דעת ותבונה.
> משלי ב ז: וצפן (יצפן) לישרים תושיה;    מגן להלכי תם.
> משלי ב ח: לנצר ארחות משפט;    ודרך חסידו ישמר.
> משלי ב ט: אז תבין צדק ומשפט;    ומישרים כל-מעגל-טוב.
> משלי ב י: כי-תבוא חכמה בלבך;    ודעת לנפשך ינעם.
> משלי ב יא: מזמה תשמר עליך;    תבונה תנצרכה.
> משלי ב יב: להצילך מדרך רע;    מאיש מדבר תהפכות.
> משלי ב יג: העזבים ארחות ישר    ללכת בדרכי-חשך.
> משלי ב יד: השמחים לעשות רע;    יגילו בתהפכות רע.
> משלי ב טו: אשר ארחתיהם עקשים;    ונלוזים במעגלותם.
> משלי ב טז: להצילך מאשה זרה;    מנכריה אמריה החליקה.
> משלי ב יז: העזבת אלוף נעוריה;    ואת-ברית אלהיה שכחה.
> משלי ב יח: כי שחה אל-מות ביתה;    ואל-רפאים מעגלתיה.
> משלי ב יט: כל-באיה לא ישובון;    ולא-ישיגו ארחות חיים.
> משלי ב כ: למען תלך בדרך טובים;    וארחות צדיקים תשמר.
> משלי ב כא: כי-ישרים ישכנו-ארץ;    ותמימים יותרו בה.
> משלי ב כב: ורשעים מארץ יכרתו;    ובוגדים יסחו ממנה.
> משלי ג א: בני תורתי אל-תשכח; ומצותי יצר לבך.
> משלי ג ב: כי ארך ימים ושנות חיים    ושלום יוסיפו לך.
> משלי ג ג: חסד ואמת    אל-יעזבך:    קשרם על-גרגרותיך;    כתבם על-לוח לבך.
> משלי ג ד: ומצא-חן ושכל-טוב    בעיני אלהים ואדם.
> משלי ג ה: בטח אל-יהוה בכל-לבך;    ואל-בינתך אל-תשען.
> משלי ג ו: בכל-דרכיך דעהו;    והוא יישר ארחתיך.
> משלי ג ז: אל-תהי חכם בעיניך;    ירא את-יהוה וסור מרע.
> משלי ג ח: רפאות תהי לשרך;    ושקוי לעצמותיך.
> משלי ג ט: כבד את-יהוה מהונך;    ומראשית כל-תבואתך.
> משלי ג י: וימלאו אסמיך שבע;    ותירוש יקביך יפרצו.
> משלי ג יא: מוסר יהוה בני אל-תמאס;    ואל-תקץ בתוכחתו.
> משלי ג יב: כי את אשר יאהב יהוה    יוכיח;    וכאב    את-בן ירצה.
> משלי ג יג: אשרי אדם מצא חכמה;    ואדם יפיק תבונה.
> משלי ג יד: כי טוב סחרה מסחר-כסף;    ומחרוץ תבואתה.
> משלי ג טו: יקרה היא מפניים (מפנינים);    וכל-חפציך לא ישוו-בה.
> משלי ג טז: ארך ימים בימינה;    בשמאולה עשר וכבוד.
> משלי ג יז: דרכיה דרכי-נעם;    וכל-נתיבותיה שלום.
> משלי ג יח: עץ-חיים היא למחזיקים בה;    ותמכיה מאשר.
> משלי ג יט: יהוה בחכמה יסד-ארץ;    כונן שמים בתבונה.
> משלי ג כ: בדעתו תהומות נבקעו;    ושחקים ירעפו-טל.
> משלי ג כא: בני אל-ילזו מעיניך;    נצר תשיה ומזמה.
> משלי ג כב: ויהיו חיים לנפשך;    וחן לגרגרתיך.
> משלי ג כג: אז תלך לבטח דרכך;    ורגלך לא תגוף.
> משלי ג כד: אם-תשכב לא-תפחד;    ושכבת וערבה שנתך.
> משלי ג כה: אל-תירא מפחד פתאם;    ומשאת רשעים כי תבא.
> משלי ג כו: כי-יהוה יהיה בכסלך;    ושמר רגלך מלכד.
> משלי ג כז: אל-תמנע-טוב מבעליו    בהיות לאל ידיך (ידך) לעשות.
> משלי ג כח: אל-תאמר לרעיך (לרעך) לך ושוב ומחר אתן;    ויש אתך.
> משלי ג כט: אל-תחרש על-רעך רעה;    והוא-יושב לבטח אתך.
> משלי ג ל: אל-תרוב (תריב) עם-אדם חנם    אם-לא גמלך רעה.
> משלי ג לא: אל-תקנא באיש חמס;    ואל-תבחר בכל-דרכיו.
> משלי ג לב: כי תועבת יהוה נלוז;    ואת-ישרים סודו.
> משלי ג לג: מארת יהוה בבית רשע;    ונוה צדיקים יברך.
> משלי ג לד: אם-ללצים הוא-יליץ;    ולעניים (ולענוים) יתן-חן.
> משלי ג לה: כבוד חכמים ינחלו;    וכסילים מרים קלון.
> משלי ד א: שמעו בנים מוסר אב;    והקשיבו לדעת בינה.
> משלי ד ב: כי לקח טוב נתתי לכם;    תורתי אל-תעזבו.
> משלי ד ג: כי-בן הייתי לאבי;    רך ויחיד לפני אמי.
> משלי ד ד: וירני ויאמר לי יתמך-דברי לבך;    שמר מצותי וחיה.
> משלי ד ה: קנה חכמה קנה בינה;    אל-תשכח ואל-תט מאמרי-פי.
> משלי ד ו: אל-תעזבה ותשמרך;    אהבה ותצרך.
> משלי ד ז: ראשית חכמה קנה חכמה;    ובכל-קנינך קנה בינה.
> משלי ד ח: סלסלה ותרוממך;    תכבדך כי תחבקנה.
> משלי ד ט: תתן לראשך לוית-חן;    עטרת תפארת תמגנך.
> משלי ד י: שמע בני וקח אמרי;    וירבו לך שנות חיים.
> משלי ד יא: בדרך חכמה הריתיך;    הדרכתיך במעגלי-ישר.
> משלי ד יב: בלכתך לא-יצר צעדך;    ואם-תרוץ לא תכשל.
> משלי ד יג: החזק במוסר אל-תרף;    נצרה כי-היא חייך.
> משלי ד יד: בארח רשעים אל-תבא;    ואל-תאשר בדרך רעים.
> משלי ד טו: פרעהו אל-תעבר-בו;    שטה מעליו ועבר.
> משלי ד טז: כי לא ישנו אם-לא ירעו;    ונגזלה שנתם אם-לא יכשולו (יכשילו).
> משלי ד יז: כי לחמו לחם רשע;    ויין חמסים ישתו.
> משלי ד יח: וארח צדיקים כאור נגה:    הולך ואור עד-נכון היום.
> משלי ד יט: דרך רשעים כאפלה:    לא ידעו במה יכשלו.
> משלי ד כ: בני לדברי הקשיבה;    לאמרי הט-אזנך.
> משלי ד כא: אל-יליזו מעיניך;    שמרם בתוך לבבך.
> משלי ד כב: כי-חיים הם למצאיהם;    ולכל-בשרו מרפא.
> משלי ד כג: מכל-משמר נצר לבך:    כי-ממנו תוצאות חיים.
> משלי ד כד: הסר ממך עקשות פה;    ולזות שפתים הרחק ממך.
> משלי ד כה: עיניך לנכח יביטו;    ועפעפיך יישרו נגדך.
> משלי ד כו: פלס מעגל רגלך;    וכל-דרכיך יכנו.
> משלי ד כז: אל-תט-ימין ושמאול;    הסר רגלך מרע.
> משלי ה א: בני לחכמתי הקשיבה;    לתבונתי הט-אזנך.
> משלי ה ב: לשמר מזמות;    ודעת שפתיך ינצרו.
> משלי ה ג: כי נפת תטפנה שפתי זרה;    וחלק משמן חכה.
> משלי ה ד: ואחריתה מרה כלענה;    חדה כחרב פיות.
> משלי ה ה: רגליה ירדות מות;    שאול צעדיה יתמכו.
> משלי ה ו: ארח חיים פן-תפלס;    נעו מעגלתיה לא תדע.
> משלי ה ז: ועתה בנים שמעו-לי;    ואל-תסורו מאמרי-פי.
> משלי ה ח: הרחק מעליה דרכך;    ואל-תקרב אל-פתח ביתה.
> משלי ה ט: פן-תתן לאחרים הודך;    ושנתיך לאכזרי.
> משלי ה י: פן-ישבעו זרים כחך;    ועצביך בבית נכרי.
> משלי ה יא: ונהמת באחריתך;    בכלות בשרך ושארך.
> משלי ה יב: ואמרת איך שנאתי מוסר;    ותוכחת נאץ לבי.
> משלי ה יג: ולא-שמעתי בקול מורי;    ולמלמדי לא-הטיתי אזני.
> משלי ה יד: כמעט הייתי בכל-רע    בתוך קהל ועדה.
> משלי ה טו: שתה-מים מבורך;    ונזלים מתוך בארך.
> משלי ה טז: יפוצו מעינתיך חוצה;    ברחבות פלגי-מים.
> משלי ה יז: יהיו-לך לבדך;    ואין לזרים אתך.
> משלי ה יח: יהי-מקורך ברוך;    ושמח מאשת נעורך.
> משלי ה יט: אילת אהבים    ויעלת-חן:    דדיה ירוך בכל-עת;    באהבתה תשגה תמיד.
> משלי ה כ: ולמה תשגה בני בזרה;    ותחבק חק נכריה.
> משלי ה כא: כי נכח עיני יהוה דרכי-איש;    וכל-מעגלתיו מפלס.
> משלי ה כב: עוונתיו ילכדנו את-הרשע;    ובחבלי חטאתו יתמך.
> משלי ה כג: הוא ימות באין מוסר;    וברב אולתו ישגה.
> משלי ו א: בני אם-ערבת לרעך;    תקעת לזר כפיך.
> משלי ו ב: נוקשת באמרי-פיך;    נלכדת באמרי-פיך.
> משלי ו ג: עשה זאת אפוא בני והנצל    כי באת בכף-רעך;    לך התרפס    ורהב רעיך.
> משלי ו ד: אל-תתן שנה לעיניך;    ותנומה לעפעפיך.
> משלי ו ה: הנצל כצבי מיד;    וכצפור מיד יקוש.
> משלי ו ו: לך-אל-נמלה עצל;    ראה דרכיה וחכם.
> משלי ו ז: אשר אין-לה קצין    שטר ומשל.
> משלי ו ח: תכין בקיץ לחמה;    אגרה בקציר מאכלה.
> משלי ו ט: עד-מתי עצל תשכב;    מתי תקום משנתך.
> משלי ו י: מעט שנות מעט תנומות;    מעט חבק ידים לשכב.
> משלי ו יא: ובא-כמהלך ראשך;    ומחסרך כאיש מגן.
> משלי ו יב: אדם בליעל איש און;    הולך עקשות פה.
> משלי ו יג: קרץ בעינו מלל ברגלו;    מרה באצבעתיו.
> משלי ו יד: תהפכות בלבו חרש רע בכל-עת;    מדנים (מדינים) ישלח.
> משלי ו טו: על-כן פתאם יבוא אידו;    פתע ישבר ואין מרפא.
> משלי ו טז: שש-הנה שנא יהוה;    ושבע תועבות (תועבת) נפשו.
> משלי ו יז: עינים רמות לשון שקר;    וידים שפכות דם-נקי.
> משלי ו יח: לב חרש מחשבות און;    רגלים ממהרות לרוץ לרעה.
> משלי ו יט: יפיח כזבים עד שקר;    ומשלח מדנים בין אחים.
> משלי ו כ: נצר בני מצות אביך;    ואל-תטש תורת אמך.
> משלי ו כא: קשרם על-לבך תמיד;    ענדם על-גרגרתך.
> משלי ו כב: בהתהלכך תנחה אתך    בשכבך תשמר עליך;    והקיצות    היא תשיחך.
> משלי ו כג: כי נר מצוה ותורה אור;    ודרך חיים תוכחות מוסר.
> משלי ו כד: לשמרך מאשת רע;    מחלקת לשון נכריה.
> משלי ו כה: אל-תחמד יפיה בלבבך;    ואל-תקחך בעפעפיה.
> משלי ו כו: כי בעד-אשה זונה    עד-ככר-לחם:    ואשת איש    נפש יקרה תצוד.
> משלי ו כז: היחתה איש אש בחיקו;    ובגדיו לא תשרפנה.
> משלי ו כח: אם-יהלך איש על-הגחלים;    ורגליו לא תכוינה.
> משלי ו כט: כן הבא אל-אשת רעהו:    לא-ינקה כל-הנגע בה.
> משלי ו ל: לא-יבוזו לגנב כי יגנוב    למלא נפשו כי ירעב.
> משלי ו לא: ונמצא ישלם שבעתים:    את-כל-הון ביתו יתן.
> משלי ו לב: נאף אשה חסר-לב;    משחית נפשו הוא יעשנה.
> משלי ו לג: נגע-וקלון ימצא;    וחרפתו לא תמחה.
> משלי ו לד: כי-קנאה חמת-גבר;    ולא-יחמול ביום נקם.
> משלי ו לה: לא-ישא פני כל-כפר;    ולא-יאבה כי תרבה-שחד.
> משלי ז א: בני שמר אמרי;    ומצותי תצפן אתך.
> משלי ז ב: שמר מצותי וחיה;    ותורתי כאישון עיניך.
> משלי ז ג: קשרם על-אצבעתיך;    כתבם על-לוח לבך.
> משלי ז ד: אמר לחכמה אחתי את;    ומדע לבינה תקרא.
> משלי ז ה: לשמרך מאשה זרה;    מנכריה אמריה החליקה.
> משלי ז ו: כי בחלון ביתי    בעד אשנבי נשקפתי.
> משלי ז ז: וארא בפתאים אבינה בבנים    נער חסר-לב.
> משלי ז ח: עבר בשוק אצל פנה;    ודרך ביתה יצעד.
> משלי ז ט: בנשף-בערב יום;    באישון לילה ואפלה.
> משלי ז י: והנה אשה לקראתו;    שית זונה ונצרת לב.
> משלי ז יא: המיה היא וסררת;    בביתה לא-ישכנו רגליה.
> משלי ז יב: פעם בחוץ פעם ברחבות;    ואצל כל-פנה תארב.
> משלי ז יג: והחזיקה בו ונשקה לו;    העזה פניה ותאמר לו.
> משלי ז יד: זבחי שלמים עלי;    היום שלמתי נדרי.
> משלי ז טו: על-כן יצאתי לקראתך;    לשחר פניך ואמצאך.
> משלי ז טז: מרבדים רבדתי ערשי;    חטבות אטון מצרים.
> משלי ז יז: נפתי משכבי    מר אהלים וקנמון.
> משלי ז יח: לכה נרוה דדים עד-הבקר;    נתעלסה באהבים.
> משלי ז יט: כי אין האיש בביתו;    הלך בדרך מרחוק.
> משלי ז כ: צרור-הכסף לקח בידו;    ליום הכסא יבא ביתו.
> משלי ז כא: הטתו ברב לקחה;    בחלק שפתיה תדיחנו.
> משלי ז כב: הולך אחריה פתאם:    כשור אל-טבח יבא; וכעכס אל-מוסר אויל.
> משלי ז כג: עד יפלח חץ כבדו    כמהר צפור אל-פח;    ולא-ידע    כי-בנפשו הוא.
> משלי ז כד: ועתה בנים שמעו-לי;    והקשיבו לאמרי-פי.
> משלי ז כה: אל-ישט אל-דרכיה לבך;    אל-תתע בנתיבותיה.
> משלי ז כו: כי-רבים חללים הפילה;    ועצמים כל-הרגיה.
> משלי ז כז: דרכי שאול ביתה;    ירדות אל-חדרי-מות.
> משלי ח א: הלא-חכמה תקרא;    ותבונה תתן קולה.
> משלי ח ב: בראש-מרמים עלי-דרך;    בית נתיבות נצבה.
> משלי ח ג: ליד-שערים לפי-קרת;    מבוא פתחים תרנה.
> משלי ח ד: אליכם אישים אקרא;    וקולי אל-בני אדם.
> משלי ח ה: הבינו פתאים ערמה;    וכסילים הבינו לב.
> משלי ח ו: שמעו כי-נגידים אדבר;    ומפתח שפתי מישרים.
> משלי ח ז: כי-אמת יהגה חכי;    ותועבת שפתי רשע.
> משלי ח ח: בצדק כל-אמרי-פי:    אין בהם נפתל ועקש.
> משלי ח ט: כלם נכחים למבין;    וישרים למצאי דעת.
> משלי ח י: קחו-מוסרי ואל-כסף;    ודעת מחרוץ נבחר.
> משלי ח יא: כי-טובה חכמה מפנינים;    וכל-חפצים לא ישוו-בה.
> משלי ח יב: אני-חכמה שכנתי ערמה;    ודעת מזמות אמצא.
> משלי ח יג: יראת יהוה    שנאת-רע:    גאה וגאון ודרך רע ופי תהפכות    שנאתי.
> משלי ח יד: לי-עצה ותושיה;    אני בינה לי גבורה.
> משלי ח טו: בי מלכים ימלכו;    ורזנים יחקקו צדק.
> משלי ח טז: בי שרים ישרו;    ונדיבים כל-שפטי צדק.
> משלי ח יז: אני אהביה (אהבי) אהב;    ומשחרי ימצאנני.
> משלי ח יח: עשר-וכבוד אתי;    הון עתק וצדקה.
> משלי ח יט: טוב פריי מחרוץ ומפז;    ותבואתי מכסף נבחר.
> משלי ח כ: בארח-צדקה אהלך;    בתוך נתיבות משפט.
> משלי ח כא: להנחיל אהבי יש;    ואצרתיהם אמלא.
> משלי ח כב: יהוה קנני ראשית דרכו:    קדם מפעליו מאז.
> משלי ח כג: מעולם נסכתי מראש    מקדמי-ארץ.
> משלי ח כד: באין-תהמות חוללתי;    באין מעינות נכבדי-מים.
> משלי ח כה: בטרם הרים הטבעו;    לפני גבעות חוללתי.
> משלי ח כו: עד-לא עשה ארץ וחוצות;    וראש עפרות תבל.
> משלי ח כז: בהכינו שמים שם אני;    בחקו חוג על-פני תהום.
> משלי ח כח: באמצו שחקים ממעל;    בעזוז עינות תהום.
> משלי ח כט: בשומו לים חקו ומים לא יעברו-פיו;    בחוקו מוסדי ארץ.
> משלי ח ל: ואהיה אצלו אמון:    ואהיה שעשועים יום יום; משחקת לפניו בכל-עת.
> משלי ח לא: משחקת בתבל ארצו;    ושעשעי את-בני אדם.
> משלי ח לב: ועתה בנים שמעו-לי;    ואשרי דרכי ישמרו.
> משלי ח לג: שמעו מוסר וחכמו;    ואל-תפרעו.
> משלי ח לד: אשרי אדם שמע-לי:    לשקד על-דלתתי יום יום לשמר מזוזת פתחי.
> משלי ח לה: כי מצאי מצאי (מצא) חיים;    ויפק רצון מיהוה.
> משלי ח לו: וחטאי חמס נפשו;    כל-משנאי אהבו מות.
> משלי ט א: חכמות בנתה ביתה;    חצבה עמודיה שבעה.
> משלי ט ב: טבחה טבחה מסכה יינה;    אף ערכה שלחנה.
> משלי ט ג: שלחה נערתיה תקרא    על-גפי מרמי קרת.
> משלי ט ד: מי-פתי יסר הנה;    חסר-לב אמרה לו.
> משלי ט ה: לכו לחמו בלחמי;    ושתו ביין מסכתי.
> משלי ט ו: עזבו פתאים וחיו;    ואשרו בדרך בינה.
> משלי ט ז: יסר לץ לקח לו קלון;    ומוכיח לרשע מומו.
> משלי ט ח: אל-תוכח לץ פן-ישנאך;    הוכח לחכם ויאהבך.
> משלי ט ט: תן לחכם ויחכם-עוד;    הודע לצדיק ויוסף לקח.
> משלי ט י: תחלת חכמה יראת יהוה;    ודעת קדשים בינה.
> משלי ט יא: כי-בי ירבו ימיך;    ויוסיפו לך שנות חיים.
> משלי ט יב: אם-חכמת חכמת לך;    ולצת לבדך תשא.
> משלי ט יג: אשת כסילות המיה;    פתיות ובל-ידעה מה.
> משלי ט יד: וישבה לפתח ביתה    על-כסא מרמי קרת.
> משלי ט טו: לקרא לעברי-דרך;    המישרים ארחותם.
> משלי ט טז: מי-פתי יסר הנה;    וחסר-לב ואמרה לו.
> משלי ט יז: מים-גנובים ימתקו;    ולחם סתרים ינעם.
> משלי ט יח: ולא-ידע כי-רפאים שם;    בעמקי שאול קראיה.
> משלי י א:                 משלי שלמה:    בן חכם ישמח-אב;    ובן כסיל תוגת אמו.
> משלי י ב: לא-יועילו אוצרות רשע;    וצדקה תציל ממות.
> משלי י ג: לא-ירעיב יהוה נפש צדיק;    והות רשעים יהדף.
> משלי י ד: ראש עשה כף-רמיה;    ויד חרוצים תעשיר.
> משלי י ה: אגר בקיץ בן משכיל;    נרדם בקציר בן מביש.
> משלי י ו: ברכות לראש צדיק;    ופי רשעים יכסה חמס.
> משלי י ז: זכר צדיק לברכה;    ושם רשעים ירקב.
> משלי י ח: חכם-לב יקח מצות;    ואויל שפתים ילבט.
> משלי י ט: הולך בתם ילך בטח;    ומעקש דרכיו יודע.
> משלי י י: קרץ עין יתן עצבת;    ואויל שפתים ילבט.
> משלי י יא: מקור חיים פי צדיק;    ופי רשעים יכסה חמס.
> משלי י יב: שנאה תערר מדנים;    ועל כל-פשעים תכסה אהבה.
> משלי י יג: בשפתי נבון תמצא חכמה;    ושבט לגו חסר-לב.
> משלי י יד: חכמים יצפנו-דעת;    ופי-אויל מחתה קרבה.
> משלי י טו: הון עשיר קרית עזו;    מחתת דלים רישם.
> משלי י טז: פעלת צדיק לחיים;    תבואת רשע לחטאת.
> משלי י יז: ארח לחיים שומר מוסר;    ועזב תוכחת מתעה.
> משלי י יח: מכסה שנאה שפתי-שקר;    ומוצא דבה הוא כסיל.
> משלי י יט: ברב דברים לא יחדל-פשע;    וחושך שפתיו משכיל.
> משלי י כ: כסף נבחר לשון צדיק;    לב רשעים כמעט.
> משלי י כא: שפתי צדיק ירעו רבים;    ואוילים בחסר-לב ימותו.
> משלי י כב: ברכת יהוה היא תעשיר;    ולא-יוסף עצב עמה.
> משלי י כג: כשחוק לכסיל עשות זמה;    וחכמה לאיש תבונה.
> משלי י כד: מגורת רשע היא תבואנו;    ותאות צדיקים יתן.
> משלי י כה: כעבור סופה ואין רשע;    וצדיק יסוד עולם.
> משלי י כו: כחמץ לשנים וכעשן לעינים:    כן העצל לשלחיו.
> משלי י כז: יראת יהוה תוסיף ימים;    ושנות רשעים תקצרנה.
> משלי י כח: תוחלת צדיקים שמחה;    ותקות רשעים תאבד.
> משלי י כט: מעוז לתם דרך יהוה;    ומחתה לפעלי און.
> משלי י ל: צדיק לעולם בל-ימוט;    ורשעים לא ישכנו-ארץ.
> משלי י לא: פי-צדיק ינוב חכמה;    ולשון תהפכות תכרת.
> משלי י לב: שפתי צדיק ידעון רצון;    ופי רשעים תהפכות.
> משלי יא א: מאזני מרמה תועבת יהוה;    ואבן שלמה רצונו.
> משלי יא ב: בא-זדון ויבא קלון;    ואת-צנועים חכמה.
> משלי יא ג: תמת ישרים תנחם;    וסלף בגדים ושדם (ישדם).
> משלי יא ד: לא-יועיל הון ביום עברה;    וצדקה תציל ממות.
> משלי יא ה: צדקת תמים תישר דרכו;    וברשעתו יפל רשע.
> משלי יא ו: צדקת ישרים תצילם;    ובהות בגדים ילכדו.
> משלי יא ז: במות אדם רשע תאבד תקוה;    ותוחלת אונים אבדה.
> משלי יא ח: צדיק מצרה נחלץ;    ויבא רשע תחתיו.
> משלי יא ט: בפה חנף ישחת רעהו;    ובדעת צדיקים יחלצו.
> משלי יא י: בטוב צדיקים תעלץ קריה;    ובאבד רשעים רנה.
> משלי יא יא: בברכת ישרים תרום קרת;    ובפי רשעים תהרס.
> משלי יא יב: בז-לרעהו חסר-לב;    ואיש תבונות יחריש.
> משלי יא יג: הולך רכיל מגלה-סוד;    ונאמן-רוח מכסה דבר.
> משלי יא יד: באין תחבלות יפל-עם;    ותשועה ברב יועץ.
> משלי יא טו: רע-ירוע כי-ערב זר;    ושנא תקעים בוטח.
> משלי יא טז: אשת-חן תתמך כבוד;    ועריצים יתמכו-עשר.
> משלי יא יז: גמל נפשו איש חסד;    ועכר שארו אכזרי.
> משלי יא יח: רשע עשה פעלת-שקר;    וזרע צדקה שכר אמת.
> משלי יא יט: כן-צדקה לחיים;    ומרדף רעה למותו.
> משלי יא כ: תועבת יהוה עקשי-לב;    ורצונו תמימי דרך.
> משלי יא כא: יד ליד לא-ינקה רע;    וזרע צדיקים נמלט.
> משלי יא כב: נזם זהב באף חזיר    אשה יפה וסרת טעם.
> משלי יא כג: תאות צדיקים אך-טוב;    תקות רשעים עברה.
> משלי יא כד: יש מפזר ונוסף עוד;    וחשך מישר אך-למחסור.
> משלי יא כה: נפש-ברכה תדשן;    ומרוה גם-הוא יורא.
> משלי יא כו: מנע בר יקבהו לאום;    וברכה לראש משביר.
> משלי יא כז: שחר טוב יבקש רצון;    ודרש רעה תבואנו.
> משלי יא כח: בוטח בעשרו הוא יפול;    וכעלה צדיקים יפרחו.
> משלי יא כט: עכר ביתו ינחל-רוח;    ועבד אויל לחכם-לב.
> משלי יא ל: פרי-צדיק עץ חיים;    ולקח נפשות חכם.
> משלי יא לא: הן צדיק בארץ ישלם;    אף כי-רשע וחוטא.
> משלי יב א: אהב מוסר אהב דעת;    ושונא תוכחת בער.
> משלי יב ב: טוב יפיק רצון מיהוה;    ואיש מזמות ירשיע.
> משלי יב ג: לא-יכון אדם ברשע;    ושרש צדיקים בל-ימוט.
> משלי יב ד: אשת-חיל עטרת בעלה;    וכרקב בעצמותיו מבישה.
> משלי יב ה: מחשבות צדיקים משפט;    תחבלות רשעים מרמה.
> משלי יב ו: דברי רשעים ארב-דם;    ופי ישרים יצילם.
> משלי יב ז: הפוך רשעים ואינם;    ובית צדיקים יעמד.
> משלי יב ח: לפי-שכלו יהלל-איש;    ונעוה-לב יהיה לבוז.
> משלי יב ט: טוב נקלה ועבד לו    ממתכבד וחסר-לחם.
> משלי יב י: יודע צדיק נפש בהמתו;    ורחמי רשעים אכזרי.
> משלי יב יא: עבד אדמתו ישבע-לחם;    ומרדף ריקים חסר-לב.
> משלי יב יב: חמד רשע מצוד רעים;    ושרש צדיקים יתן.
> משלי יב יג: בפשע שפתים מוקש רע;    ויצא מצרה צדיק.
> משלי יב יד: מפרי פי-איש ישבע-טוב;    וגמול ידי-אדם ישוב (ישיב) לו.
> משלי יב טו: דרך אויל ישר בעיניו;    ושמע לעצה חכם.
> משלי יב טז: אויל ביום יודע כעסו;    וכסה קלון ערום.
> משלי יב יז: יפיח אמונה יגיד צדק;    ועד שקרים מרמה.
> משלי יב יח: יש בוטה כמדקרות חרב;    ולשון חכמים מרפא.
> משלי יב יט: שפת-אמת תכון לעד;    ועד-ארגיעה לשון שקר.
> משלי יב כ: מרמה בלב-חרשי רע;    וליעצי שלום שמחה.
> משלי יב כא: לא-יאנה לצדיק כל-און;    ורשעים מלאו רע.
> משלי יב כב: תועבת יהוה שפתי-שקר;    ועשי אמונה רצונו.
> משלי יב כג: אדם ערום כסה דעת;    ולב כסילים יקרא אולת.
> משלי יב כד: יד-חרוצים תמשול;    ורמיה תהיה למס.
> משלי יב כה: דאגה בלב-איש ישחנה;    ודבר טוב ישמחנה.
> משלי יב כו: יתר מרעהו צדיק;    ודרך רשעים תתעם.
> משלי יב כז: לא-יחרך רמיה צידו;    והון-אדם יקר חרוץ.
> משלי יב כח: בארח-צדקה חיים;    ודרך נתיבה אל-מות.
> משלי יג א: בן חכם מוסר אב;    ולץ לא-שמע גערה.
> משלי יג ב: מפרי פי-איש יאכל טוב;    ונפש בגדים חמס.
> משלי יג ג: נצר פיו שמר נפשו;    פשק שפתיו מחתה-לו.
> משלי יג ד: מתאוה ואין נפשו עצל;    ונפש חרצים תדשן.
> משלי יג ה: דבר-שקר ישנא צדיק;    ורשע יבאיש ויחפיר.
> משלי יג ו: צדקה תצר תם-דרך;    ורשעה תסלף חטאת.
> משלי יג ז: יש מתעשר ואין כל;    מתרושש והון רב.
> משלי יג ח: כפר נפש-איש עשרו;    ורש לא-שמע גערה.
> משלי יג ט: אור-צדיקים ישמח;    ונר רשעים ידעך.
> משלי יג י: רק-בזדון יתן מצה;    ואת-נועצים חכמה.
> משלי יג יא: הון מהבל ימעט;    וקבץ על-יד ירבה.
> משלי יג יב: תוחלת ממשכה מחלה-לב;    ועץ חיים תאוה באה.
> משלי יג יג: בז לדבר יחבל לו;    וירא מצוה הוא ישלם.
> משלי יג יד: תורת חכם מקור חיים    לסור ממקשי מות.
> משלי יג טו: שכל-טוב יתן-חן;    ודרך בגדים איתן.
> משלי יג טז: כל-ערום יעשה בדעת;    וכסיל יפרש אולת.
> משלי יג יז: מלאך רשע יפל ברע;    וציר אמונים מרפא.
> משלי יג יח: ריש וקלון פורע מוסר;    ושמר תוכחת יכבד.
> משלי יג יט: תאוה נהיה תערב לנפש;    ותועבת כסילים סור מרע.
> משלי יג כ: הלוך (הולך) את-חכמים וחכם (יחכם);    ורעה כסילים ירוע.
> משלי יג כא: חטאים תרדף רעה;    ואת-צדיקים ישלם-טוב.
> משלי יג כב: טוב ינחיל בני-בנים;    וצפון לצדיק חיל חוטא.
> משלי יג כג: רב-אכל ניר ראשים;    ויש נספה בלא משפט.
> משלי יג כד: חושך שבטו שונא בנו;    ואהבו שחרו מוסר.
> משלי יג כה: צדיק אכל לשבע נפשו;    ובטן רשעים תחסר.
> משלי יד א: חכמות נשים בנתה ביתה;    ואולת בידיה תהרסנו.
> משלי יד ב: הולך בישרו ירא יהוה;    ונלוז דרכיו בוזהו.
> משלי יד ג: בפי-אויל חטר גאוה;    ושפתי חכמים תשמורם.
> משלי יד ד: באין אלפים אבוס בר;    ורב-תבואות בכח שור.
> משלי יד ה: עד אמונים לא יכזב;    ויפיח כזבים עד שקר.
> משלי יד ו: בקש-לץ חכמה ואין;    ודעת לנבון נקל.
> משלי יד ז: לך מנגד לאיש כסיל;    ובל-ידעת שפתי-דעת.
> משלי יד ח: חכמת ערום הבין דרכו;    ואולת כסילים מרמה.
> משלי יד ט: אולים יליץ אשם;    ובין ישרים רצון.
> משלי יד י: לב יודע מרת נפשו;    ובשמחתו לא-יתערב זר.
> משלי יד יא: בית רשעים ישמד;    ואהל ישרים יפריח.
> משלי יד יב: יש דרך ישר לפני-איש;    ואחריתה דרכי-מות.
> משלי יד יג: גם-בשחק יכאב-לב;    ואחריתה שמחה תוגה.
> משלי יד יד: מדרכיו ישבע סוג לב;    ומעליו איש טוב.
> משלי יד טו: פתי יאמין לכל-דבר;    וערום יבין לאשרו.
> משלי יד טז: חכם ירא וסר מרע;    וכסיל מתעבר ובוטח.
> משלי יד יז: קצר-אפים יעשה אולת;    ואיש מזמות ישנא.
> משלי יד יח: נחלו פתאים אולת;    וערומים יכתרו דעת.
> משלי יד יט: שחו רעים לפני טובים;    ורשעים על-שערי צדיק.
> משלי יד כ: גם-לרעהו ישנא רש;    ואהבי עשיר רבים.
> משלי יד כא: בז-לרעהו חוטא;    ומחונן עניים (ענוים) אשריו.
> משלי יד כב: הלוא-יתעו חרשי רע;    וחסד ואמת חרשי טוב.
> משלי יד כג: בכל-עצב יהיה מותר;    ודבר-שפתים אך-למחסור.
> משלי יד כד: עטרת חכמים עשרם;    אולת כסילים אולת.
> משלי יד כה: מציל נפשות עד אמת;    ויפח כזבים מרמה.
> משלי יד כו: ביראת יהוה מבטח-עז;    ולבניו יהיה מחסה.
> משלי יד כז: יראת יהוה מקור חיים    לסור ממקשי מות.
> משלי יד כח: ברב-עם הדרת-מלך;    ובאפס לאם מחתת רזון.
> משלי יד כט: ארך אפים רב-תבונה;    וקצר-רוח מרים אולת.
> משלי יד ל: חיי בשרים לב מרפא;    ורקב עצמות קנאה.
> משלי יד לא: עשק דל חרף עשהו;    ומכבדו חנן אביון.
> משלי יד לב: ברעתו ידחה רשע;    וחסה במותו צדיק.
> משלי יד לג: בלב נבון תנוח חכמה;    ובקרב כסילים תודע.
> משלי יד לד: צדקה תרומם-גוי;    וחסד לאמים חטאת.
> משלי יד לה: רצון-מלך לעבד משכיל;    ועברתו תהיה מביש.
> משלי טו א: מענה-רך ישיב חמה;    ודבר-עצב יעלה-אף.
> משלי טו ב: לשון חכמים תיטיב דעת;    ופי כסילים יביע אולת.
> משלי טו ג: בכל-מקום עיני יהוה;    צפות רעים וטובים.
> משלי טו ד: מרפא לשון עץ חיים;    וסלף בה שבר ברוח.
> משלי טו ה: אויל ינאץ מוסר אביו;    ושמר תוכחת יערים.
> משלי טו ו: בית צדיק חסן רב;    ובתבואת רשע נעכרת.
> משלי טו ז: שפתי חכמים יזרו דעת;    ולב כסילים לא-כן.
> משלי טו ח: זבח רשעים תועבת יהוה;    ותפלת ישרים רצונו.
> משלי טו ט: תועבת יהוה דרך רשע;    ומרדף צדקה יאהב.
> משלי טו י: מוסר רע לעזב ארח;    שונא תוכחת ימות.
> משלי טו יא: שאול ואבדון נגד יהוה;    אף כי-לבות בני-אדם.
> משלי טו יב: לא יאהב-לץ הוכח לו;    אל-חכמים לא ילך.
> משלי טו יג: לב שמח ייטב פנים;    ובעצבת-לב רוח נכאה.
> משלי טו יד: לב נבון יבקש-דעת;    ופני (ופי) כסילים ירעה אולת.
> משלי טו טו: כל-ימי עני רעים;    וטוב-לב משתה תמיד.
> משלי טו טז: טוב-מעט ביראת יהוה    מאוצר רב ומהומה בו.
> משלי טו יז: טוב ארחת ירק ואהבה-שם    משור אבוס ושנאה-בו.
> משלי טו יח: איש חמה יגרה מדון;    וארך אפים ישקיט ריב.
> משלי טו יט: דרך עצל כמשכת חדק;    וארח ישרים סללה.
> משלי טו כ: בן חכם ישמח-אב;    וכסיל אדם בוזה אמו.
> משלי טו כא: אולת שמחה לחסר-לב;    ואיש תבונה יישר-לכת.
> משלי טו כב: הפר מחשבות באין סוד;    וברב יועצים תקום.
> משלי טו כג: שמחה לאיש במענה-פיו;    ודבר בעתו מה-טוב.
> משלי טו כד: ארח חיים למעלה למשכיל    למען סור משאול מטה.
> משלי טו כה: בית גאים יסח יהוה;    ויצב גבול אלמנה.
> משלי טו כו: תועבת יהוה מחשבות רע;    וטהרים אמרי-נעם.
> משלי טו כז: עכר ביתו בוצע בצע;    ושונא מתנת יחיה.
> משלי טו כח: לב צדיק יהגה לענות;    ופי רשעים יביע רעות.
> משלי טו כט: רחוק יהוה מרשעים;    ותפלת צדיקים ישמע.
> משלי טו ל: מאור-עינים ישמח-לב;    שמועה טובה תדשן-עצם.
> משלי טו לא: אזן שמעת תוכחת חיים:    בקרב חכמים תלין.
> משלי טו לב: פורע מוסר מואס נפשו;    ושומע תוכחת קונה לב.
> משלי טו לג: יראת יהוה מוסר חכמה;    ולפני כבוד ענוה.
> משלי טז א: לאדם מערכי-לב;    ומיהוה מענה לשון.
> משלי טז ב: כל-דרכי-איש זך בעיניו;    ותכן רוחות יהוה.
> משלי טז ג: גל אל-יהוה מעשיך;    ויכנו מחשבתיך.
> משלי טז ד: כל פעל יהוה למענהו;    וגם-רשע ליום רעה.
> משלי טז ה: תועבת יהוה כל-גבה-לב;    יד ליד לא ינקה.
> משלי טז ו: בחסד ואמת יכפר עון;    וביראת יהוה סור מרע.
> משלי טז ז: ברצות יהוה דרכי-איש;    גם-אויביו ישלם אתו.
> משלי טז ח: טוב-מעט בצדקה    מרב תבואות בלא משפט.
> משלי טז ט: לב אדם יחשב דרכו;    ויהוה יכין צעדו.
> משלי טז י: קסם על-שפתי-מלך;    במשפט לא ימעל-פיו.
> משלי טז יא: פלס ומאזני משפט ליהוה;    מעשהו כל-אבני-כיס.
> משלי טז יב: תועבת מלכים עשות רשע:    כי בצדקה יכון כסא.
> משלי טז יג: רצון מלכים שפתי-צדק;    ודבר ישרים יאהב.
> משלי טז יד: חמת-מלך מלאכי-מות;    ואיש חכם יכפרנה.
> משלי טז טו: באור-פני-מלך חיים;    ורצונו כעב מלקוש.
> משלי טז טז: קנה-חכמה מה-טוב מחרוץ;    וקנות בינה נבחר מכסף.
> משלי טז יז: מסלת ישרים סור מרע;    שמר נפשו נצר דרכו.
> משלי טז יח: לפני-שבר גאון;    ולפני כשלון גבה רוח.
> משלי טז יט: טוב שפל-רוח את-עניים (ענוים);    מחלק שלל את-גאים.
> משלי טז כ: משכיל על-דבר ימצא-טוב;    ובוטח ביהוה אשריו.
> משלי טז כא: לחכם-לב יקרא נבון;    ומתק שפתים יסיף לקח.
> משלי טז כב: מקור חיים שכל בעליו;    ומוסר אולים אולת.
> משלי טז כג: לב חכם ישכיל פיהו;    ועל-שפתיו יסיף לקח.
> משלי טז כד: צוף-דבש אמרי-נעם;    מתוק לנפש ומרפא לעצם.
> משלי טז כה: יש דרך ישר לפני-איש;    ואחריתה דרכי-מות.
> משלי טז כו: נפש עמל עמלה לו:    כי-אכף עליו פיהו.
> משלי טז כז: איש בליעל כרה רעה;    ועל-שפתיו (שפתו) כאש צרבת.
> משלי טז כח: איש תהפכות ישלח מדון;    ונרגן מפריד אלוף.
> משלי טז כט: איש חמס יפתה רעהו;    והוליכו בדרך לא-טוב.
> משלי טז ל: עצה עיניו לחשב תהפכות;    קרץ שפתיו כלה רעה.
> משלי טז לא: עטרת תפארת שיבה;    בדרך צדקה תמצא.
> משלי טז לב: טוב ארך אפים מגבור;    ומשל ברוחו מלכד עיר.
> משלי טז לג: בחיק יוטל את-הגורל;    ומיהוה כל-משפטו.
> משלי יז א: טוב פת חרבה ושלוה-בה    מבית מלא זבחי-ריב.
> משלי יז ב: עבד-משכיל ימשל בבן מביש;    ובתוך אחים יחלק נחלה.
> משלי יז ג: מצרף לכסף וכור לזהב;    ובחן לבות יהוה.
> משלי יז ד: מרע מקשיב על-שפת-און;    שקר מזין על-לשון הות.
> משלי יז ה: לעג לרש חרף עשהו;    שמח לאיד לא ינקה.
> משלי יז ו: עטרת זקנים בני בנים;    ותפארת בנים אבותם.
> משלי יז ז: לא-נאוה לנבל שפת-יתר;    אף כי-לנדיב שפת-שקר.
> משלי יז ח: אבן-חן השחד בעיני בעליו;    אל-כל-אשר יפנה ישכיל.
> משלי יז ט: מכסה-פשע מבקש אהבה;    ושנה בדבר מפריד אלוף.
> משלי יז י: תחת גערה במבין    מהכות כסיל מאה.
> משלי יז יא: אך-מרי יבקש-רע;    ומלאך אכזרי ישלח-בו.
> משלי יז יב: פגוש דב שכול באיש;    ואל-כסיל באולתו.
> משלי יז יג: משיב רעה תחת טובה    לא-תמיש (תמוש) רעה מביתו.
> משלי יז יד: פוטר מים ראשית מדון;    ולפני התגלע הריב נטוש.
> משלי יז טו: מצדיק רשע ומרשיע צדיק    תועבת יהוה גם-שניהם.
> משלי יז טז: למה-זה מחיר ביד-כסיל    לקנות חכמה ולב-אין.
> משלי יז יז: בכל-עת אהב הרע;    ואח לצרה יולד.
> משלי יז יח: אדם חסר-לב תוקע כף;    ערב ערבה לפני רעהו.
> משלי יז יט: אהב פשע אהב מצה;    מגביה פתחו מבקש-שבר.
> משלי יז כ: עקש-לב לא ימצא-טוב;    ונהפך בלשונו יפול ברעה.
> משלי יז כא: ילד כסיל לתוגה לו;    ולא-ישמח אבי נבל.
> משלי יז כב: לב שמח ייטיב גהה;    ורוח נכאה תיבש-גרם.
> משלי יז כג: שחד מחק רשע יקח    להטות ארחות משפט.
> משלי יז כד: את-פני מבין חכמה;    ועיני כסיל בקצה-ארץ.
> משלי יז כה: כעס לאביו בן כסיל;    וממר ליולדתו.
> משלי יז כו: גם ענוש לצדיק לא-טוב    להכות נדיבים על-ישר.
> משלי יז כז: חושך אמריו יודע דעת;    וקר- (יקר-) רוח איש תבונה.
> משלי יז כח: גם אויל מחריש חכם יחשב;    אטם שפתיו נבון.
> משלי יח א: לתאוה יבקש נפרד;    בכל-תושיה יתגלע.
> משלי יח ב: לא-יחפץ כסיל בתבונה:    כי אם-בהתגלות לבו.
> משלי יח ג: בבוא-רשע בא גם-בוז;    ועם-קלון חרפה.
> משלי יח ד: מים עמקים דברי פי-איש;    נחל נבע מקור חכמה.
> משלי יח ה: שאת פני-רשע לא-טוב    להטות צדיק במשפט.
> משלי יח ו: שפתי כסיל יבאו בריב;    ופיו למהלמות יקרא.
> משלי יח ז: פי-כסיל מחתה-לו;    ושפתיו מוקש נפשו.
> משלי יח ח: דברי נרגן כמתלהמים;    והם ירדו חדרי-בטן.
> משלי יח ט: גם מתרפה במלאכתו    אח הוא לבעל משחית.
> משלי יח י: מגדל-עז שם יהוה;    בו-ירוץ צדיק ונשגב.
> משלי יח יא: הון עשיר קרית עזו;    וכחומה נשגבה במשכתו.
> משלי יח יב: לפני-שבר יגבה לב-איש;    ולפני כבוד ענוה.
> משלי יח יג: משיב דבר בטרם ישמע    אולת היא-לו וכלמה.
> משלי יח יד: רוח-איש יכלכל מחלהו;    ורוח נכאה מי ישאנה.
> משלי יח טו: לב נבון יקנה-דעת;    ואזן חכמים תבקש-דעת.
> משלי יח טז: מתן אדם ירחיב לו;    ולפני גדלים ינחנו.
> משלי יח יז: צדיק הראשון בריבו;    יבא- (ובא-) רעהו וחקרו.
> משלי יח יח: מדינים ישבית הגורל;    ובין עצומים יפריד.
> משלי יח יט: אח נפשע מקרית-עז;    ומדונים (ומדינים) כבריח ארמון.
> משלי יח כ: מפרי פי-איש תשבע בטנו;    תבואת שפתיו ישבע.
> משלי יח כא: מות וחיים ביד-לשון;    ואהביה יאכל פריה.
> משלי יח כב: מצא אשה מצא טוב;    ויפק רצון מיהוה.
> משלי יח כג: תחנונים ידבר-רש;    ועשיר יענה עזות.
> משלי יח כד: איש רעים להתרעע;    ויש אהב דבק מאח.
> משלי יט א: טוב-רש הולך בתמו    מעקש שפתיו והוא כסיל.
> משלי יט ב: גם בלא-דעת נפש לא-טוב;    ואץ ברגלים חוטא.
> משלי יט ג: אולת אדם תסלף דרכו;    ועל-יהוה יזעף לבו.
> משלי יט ד: הון יסיף רעים רבים;    ודל מרעהו יפרד.
> משלי יט ה: עד שקרים לא ינקה;    ויפיח כזבים לא ימלט.
> משלי יט ו: רבים יחלו פני-נדיב;    וכל-הרע לאיש מתן.
> משלי יט ז: כל אחי-רש שנאהו    אף כי מרעהו רחקו ממנו;    מרדף אמרים    לא- (לו-) המה.
> משלי יט ח: קנה-לב אהב נפשו;    שמר תבונה למצא-טוב.
> משלי יט ט: עד שקרים לא ינקה;    ויפיח כזבים יאבד.
> משלי יט י: לא-נאוה לכסיל תענוג;    אף כי-לעבד משל בשרים.
> משלי יט יא: שכל אדם האריך אפו;    ותפארתו עבר על-פשע.
> משלי יט יב: נהם ככפיר זעף מלך;    וכטל על-עשב רצונו.
> משלי יט יג: הות לאביו בן כסיל;    ודלף טרד מדיני אשה.
> משלי יט יד: בית והון נחלת אבות;    ומיהוה אשה משכלת.
> משלי יט טו: עצלה תפיל תרדמה;    ונפש רמיה תרעב.
> משלי יט טז: שמר מצוה שמר נפשו;    בוזה דרכיו יומת (ימות).
> משלי יט יז: מלוה יהוה חונן דל;    וגמלו ישלם-לו.
> משלי יט יח: יסר בנך כי-יש תקוה;    ואל-המיתו אל-תשא נפשך.
> משלי יט יט: גרל- (גדל-) חמה נשא ענש:    כי אם-תציל ועוד תוסף.
> משלי יט כ: שמע עצה וקבל מוסר    למען תחכם באחריתך.
> משלי יט כא: רבות מחשבות בלב-איש;    ועצת יהוה היא תקום.
> משלי יט כב: תאות אדם חסדו;    וטוב-רש מאיש כזב.
> משלי יט כג: יראת יהוה לחיים;    ושבע ילין בל-יפקד רע.
> משלי יט כד: טמן עצל ידו בצלחת;    גם-אל-פיהו לא ישיבנה.
> משלי יט כה: לץ תכה ופתי יערם;    והוכיח לנבון יבין דעת.
> משלי יט כו: משדד-אב יבריח אם    בן מביש ומחפיר.
> משלי יט כז: חדל-בני לשמע מוסר;    לשגות מאמרי-דעת.
> משלי יט כח: עד בליעל יליץ משפט;    ופי רשעים יבלע-און.
> משלי יט כט: נכונו ללצים שפטים;    ומהלמות לגו כסילים.
> משלי כ א: לץ היין המה שכר;    וכל-שגה בו לא יחכם.
> משלי כ ב: נהם ככפיר אימת מלך;    מתעברו חוטא נפשו.
> משלי כ ג: כבוד לאיש שבת מריב;    וכל-אויל יתגלע.
> משלי כ ד: מחרף עצל לא-יחרש;    ישאל (ושאל) בקציר ואין.
> משלי כ ה: מים עמקים עצה בלב-איש;    ואיש תבונה ידלנה.
> משלי כ ו: רב-אדם יקרא איש חסדו;    ואיש אמונים מי ימצא.
> משלי כ ז: מתהלך בתמו צדיק;    אשרי בניו אחריו.
> משלי כ ח: מלך יושב על-כסא-דין    מזרה בעיניו כל-רע.
> משלי כ ט: מי-יאמר זכיתי לבי;    טהרתי מחטאתי.
> משלי כ י: אבן ואבן איפה ואיפה    תועבת יהוה גם-שניהם.
> משלי כ יא: גם במעלליו יתנכר-נער    אם-זך ואם-ישר פעלו.
> משלי כ יב: אזן שמעת ועין ראה    יהוה עשה גם-שניהם.
> משלי כ יג: אל-תאהב שנה פן-תורש;    פקח עיניך שבע-לחם.
> משלי כ יד: רע רע יאמר הקונה;    ואזל לו אז יתהלל.
> משלי כ טו: יש זהב ורב-פנינים;    וכלי יקר שפתי-דעת.
> משלי כ טז: לקח-בגדו כי-ערב זר;    ובעד נכרים (נכריה) חבלהו.
> משלי כ יז: ערב לאיש לחם שקר;    ואחר ימלא-פיהו חצץ.
> משלי כ יח: מחשבות בעצה תכון;    ובתחבלות עשה מלחמה.
> משלי כ יט: גולה-סוד הולך רכיל;    ולפתה שפתיו לא תתערב.
> משלי כ כ: מקלל אביו ואמו    ידעך נרו באישון (באשון) חשך.
> משלי כ כא: נחלה מבחלת (מבהלת) בראשונה;    ואחריתה לא תברך.
> משלי כ כב: אל-תאמר אשלמה-רע;    קוה ליהוה וישע לך.
> משלי כ כג: תועבת יהוה אבן ואבן;    ומאזני מרמה לא-טוב.
> משלי כ כד: מיהוה מצעדי-גבר;    ואדם מה-יבין דרכו.
> משלי כ כה: מוקש אדם ילע קדש;    ואחר נדרים לבקר.
> משלי כ כו: מזרה רשעים מלך חכם;    וישב עליהם אופן.
> משלי כ כז: נר יהוה נשמת אדם;    חפש כל-חדרי-בטן.
> משלי כ כח: חסד ואמת יצרו-מלך;    וסעד בחסד כסאו.
> משלי כ כט: תפארת בחורים כחם;    והדר זקנים שיבה.
> משלי כ ל: חברות פצע תמריק (תמרוק) ברע;    ומכות חדרי-בטן.
> משלי כא א: פלגי-מים לב-מלך ביד-יהוה;    על-כל-אשר יחפץ יטנו.
> משלי כא ב: כל-דרך-איש ישר בעיניו;    ותכן לבות יהוה.
> משלי כא ג: עשה צדקה ומשפט    נבחר ליהוה מזבח.
> משלי כא ד: רום-עינים ורחב-לב    נר רשעים חטאת.
> משלי כא ה: מחשבות חרוץ אך-למותר;    וכל-אץ אך-למחסור.
> משלי כא ו: פעל אצרות בלשון שקר    הבל נדף מבקשי-מות.
> משלי כא ז: שד-רשעים יגורם:    כי מאנו לעשות משפט.
> משלי כא ח: הפכפך דרך איש וזר;    וזך ישר פעלו.
> משלי כא ט: טוב לשבת על-פנת-גג    מאשת מדינים ובית חבר.
> משלי כא י: נפש רשע אותה-רע;    לא-יחן בעיניו רעהו.
> משלי כא יא: בענש-לץ יחכם-פתי;    ובהשכיל לחכם יקח-דעת.
> משלי כא יב: משכיל צדיק לבית רשע;    מסלף רשעים לרע.
> משלי כא יג: אטם אזנו מזעקת-דל    גם-הוא יקרא ולא יענה.
> משלי כא יד: מתן בסתר יכפה-אף;    ושחד בחק חמה עזה.
> משלי כא טו: שמחה לצדיק עשות משפט;    ומחתה לפעלי און.
> משלי כא טז: אדם תועה מדרך השכל:    בקהל רפאים ינוח.
> משלי כא יז: איש מחסור אהב שמחה;    אהב יין-ושמן לא יעשיר.
> משלי כא יח: כפר לצדיק רשע;    ותחת ישרים בוגד.
> משלי כא יט: טוב שבת בארץ-מדבר    מאשת מדונים (מדינים) וכעס.
> משלי כא כ: אוצר נחמד ושמן בנוה חכם;    וכסיל אדם יבלענו.
> משלי כא כא: רדף צדקה וחסד    ימצא חיים צדקה וכבוד.
> משלי כא כב: עיר גברים עלה חכם;    וירד עז מבטחה.
> משלי כא כג: שמר פיו ולשונו    שמר מצרות נפשו.
> משלי כא כד: זד יהיר לץ שמו    עושה בעברת זדון.
> משלי כא כה: תאות עצל תמיתנו:    כי-מאנו ידיו לעשות.
> משלי כא כו: כל-היום התאוה תאוה;    וצדיק יתן ולא יחשך.
> משלי כא כז: זבח רשעים תועבה;    אף כי-בזמה יביאנו.
> משלי כא כח: עד-כזבים יאבד;    ואיש שומע לנצח ידבר.
> משלי כא כט: העז איש רשע בפניו;    וישר הוא יכין דרכיו (יבין דרכו).
> משלי כא ל: אין חכמה ואין תבונה    ואין עצה לנגד יהוה.
> משלי כא לא: סוס מוכן ליום מלחמה;    וליהוה התשועה.
> משלי כב א: נבחר שם מעשר רב:    מכסף ומזהב חן טוב.
> משלי כב ב: עשיר ורש נפגשו;    עשה כלם יהוה.
> משלי כב ג: ערום ראה רעה ויסתר (ונסתר);    ופתיים עברו ונענשו.
> משלי כב ד: עקב ענוה יראת יהוה;    עשר וכבוד וחיים.
> משלי כב ה: צנים פחים בדרך עקש;    שומר נפשו ירחק מהם.
> משלי כב ו: חנך לנער על-פי דרכו    גם כי-יזקין לא-יסור ממנה.
> משלי כב ז: עשיר ברשים ימשול;    ועבד לוה לאיש מלוה.
> משלי כב ח: זורע עולה יקצור- (יקצר-) און;    ושבט עברתו יכלה.
> משלי כב ט: טוב-עין הוא יברך:    כי-נתן מלחמו לדל.
> משלי כב י: גרש לץ ויצא מדון;    וישבת דין וקלון.
> משלי כב יא: אהב טהור- (טהר-) לב    חן שפתיו רעהו מלך.
> משלי כב יב: עיני יהוה נצרו דעת;    ויסלף דברי בגד.
> משלי כב יג: אמר עצל ארי בחוץ;    בתוך רחבות ארצח.
> משלי כב יד: שוחה עמקה פי זרות;    זעום יהוה יפול- (יפל-) שם.
> משלי כב טו: אולת קשורה בלב-נער;    שבט מוסר ירחיקנה ממנו.
> משלי כב טז: עשק דל להרבות לו    נתן לעשיר אך-למחסור.
> משלי כב יז: הט אזנך ושמע דברי חכמים;    ולבך תשית לדעתי.
> משלי כב יח: כי-נעים כי-תשמרם בבטנך;    יכנו יחדו על-שפתיך.
> משלי כב יט: להיות ביהוה מבטחך    הודעתיך היום אף-אתה.
> משלי כב כ: הלא כתבתי לך שלשום (שלשים)    במעצות ודעת.
> משלי כב כא: להודיעך קשט אמרי אמת;    להשיב אמרים אמת לשלחיך.
> משלי כב כב: אל-תגזל-דל כי דל-הוא;    ואל-תדכא עני בשער.
> משלי כב כג: כי-יהוה יריב ריבם;    וקבע את-קבעיהם נפש.
> משלי כב כד: אל-תתרע את-בעל אף;    ואת-איש חמות לא תבוא.
> משלי כב כה: פן-תאלף ארחתו;    ולקחת מוקש לנפשך.
> משלי כב כו: אל-תהי בתקעי-כף;    בערבים משאות.
> משלי כב כז: אם-אין-לך לשלם    למה יקח משכבך מתחתיך.
> משלי כב כח: אל-תסג גבול עולם    אשר עשו אבותיך.
> משלי כב כט: חזית איש מהיר במלאכתו    לפני-מלכים יתיצב;    בל-יתיצב    לפני חשכים.
> משלי כג א: כי-תשב ללחום את-מושל    בין תבין את-אשר לפניך.
> משלי כג ב: ושמת שכין בלעך    אם-בעל נפש אתה.
> משלי כג ג: אל-תתאו למטעמותיו;    והוא לחם כזבים.
> משלי כג ד: אל-תיגע להעשיר;    מבינתך חדל.
> משלי כג ה: התעוף (התעיף) עיניך בו    ואיננו:    כי עשה יעשה-לו כנפים;    כנשר ועיף (יעוף) השמים.
> משלי כג ו: אל-תלחם את-לחם רע עין;    ואל-תתאו למטעמתיו.
> משלי כג ז: כי כמו שער בנפשו    כן-הוא:    אכול ושתה יאמר לך;    ולבו בל-עמך.
> משלי כג ח: פתך-אכלת תקיאנה;    ושחת דבריך הנעימים.
> משלי כג ט: באזני כסיל אל-תדבר:    כי-יבוז לשכל מליך.
> משלי כג י: אל-תסג גבול עולם;    ובשדי יתומים אל-תבא.
> משלי כג יא: כי-גאלם חזק;    הוא-יריב את-ריבם אתך.
> משלי כג יב: הביאה למוסר לבך;    ואזנך לאמרי-דעת.
> משלי כג יג: אל-תמנע מנער מוסר:    כי-תכנו בשבט לא ימות.
> משלי כג יד: אתה בשבט תכנו;    ונפשו משאול תציל.
> משלי כג טו: בני אם-חכם לבך    ישמח לבי גם-אני.
> משלי כג טז: ותעלזנה כליותי    בדבר שפתיך מישרים.
> משלי כג יז: אל-יקנא לבך בחטאים:    כי אם-ביראת-יהוה כל-היום.
> משלי כג יח: כי אם-יש אחרית;    ותקותך לא תכרת.
> משלי כג יט: שמע-אתה בני וחכם;    ואשר בדרך לבך.
> משלי כג כ: אל-תהי בסבאי-יין    בזללי בשר למו.
> משלי כג כא: כי-סבא וזולל יורש;    וקרעים תלביש נומה.
> משלי כג כב: שמע לאביך זה ילדך;    ואל-תבוז כי-זקנה אמך.
> משלי כג כג: אמת קנה ואל-תמכר;    חכמה ומוסר ובינה.
> משלי כג כד: גול (גיל) יגיל אבי צדיק;    יולד (ויולד) חכם וישמח- (ישמח-) בו.
> משלי כג כה: ישמח-אביך ואמך;    ותגל יולדתך.
> משלי כג כו: תנה-בני לבך לי;    ועיניך דרכי תרצנה (תצרנה).
> משלי כג כז: כי-שוחה עמקה זונה;    ובאר צרה נכריה.
> משלי כג כח: אף-היא כחתף תארב;    ובוגדים באדם תוסף.
> משלי כג כט: למי אוי למי אבוי למי מדונים (מדינים) למי שיח    למי פצעים חנם;    למי    חכללות עינים.
> משלי כג ל: למאחרים על-היין    לבאים לחקר ממסך.
> משלי כג לא: אל-תרא יין כי יתאדם:    כי-יתן בכיס (בכוס) עינו; יתהלך במישרים.
> משלי כג לב: אחריתו כנחש ישך;    וכצפעני יפרש.
> משלי כג לג: עיניך יראו זרות;    ולבך ידבר תהפכות.
> משלי כג לד: והיית כשכב בלב-ים;    וכשכב בראש חבל.
> משלי כג לה: הכוני בל-חליתי    הלמוני בל-ידעתי:    מתי אקיץ;    אוסיף אבקשנו עוד.
> משלי כד א: אל-תקנא באנשי רעה;    ואל-תתאו להיות אתם.
> משלי כד ב: כי-שד יהגה לבם;    ועמל שפתיהם תדברנה.
> משלי כד ג: בחכמה יבנה בית;    ובתבונה יתכונן.
> משלי כד ד: ובדעת חדרים ימלאו    כל-הון יקר ונעים.
> משלי כד ה: גבר-חכם בעוז;    ואיש-דעת מאמץ-כח.
> משלי כד ו: כי בתחבלות תעשה-לך מלחמה;    ותשועה ברב יועץ.
> משלי כד ז: ראמות לאויל חכמות;    בשער לא יפתח-פיהו.
> משלי כד ח: מחשב להרע    לו בעל-מזמות יקראו.
> משלי כד ט: זמת אולת חטאת;    ותועבת לאדם לץ.
> משלי כד י: התרפית ביום צרה    צר כחכה.
> משלי כד יא: הצל לקחים למות;    ומטים להרג אם-תחשוך.
> משלי כד יב: כי-תאמר    הן לא-ידענו-זה:    הלא-תכן לבות הוא-יבין ונצר נפשך הוא ידע;    והשיב לאדם כפעלו.
> משלי כד יג: אכל-בני דבש כי-טוב;    ונפת מתוק על-חכך.
> משלי כד יד: כן דעה חכמה לנפשך:    אם-מצאת ויש אחרית; ותקותך לא תכרת.
> משלי כד טו: אל-תארב רשע לנוה צדיק;    אל-תשדד רבצו.
> משלי כד טז: כי שבע יפול צדיק וקם;    ורשעים יכשלו ברעה.
> משלי כד יז: בנפל אויביך (אויבך) אל-תשמח;    ובכשלו אל-יגל לבך.
> משלי כד יח: פן-יראה יהוה ורע בעיניו;    והשיב מעליו אפו.
> משלי כד יט: אל-תתחר במרעים;    אל-תקנא ברשעים.
> משלי כד כ: כי לא-תהיה אחרית לרע;    נר רשעים ידעך.
> משלי כד כא: ירא-את-יהוה בני ומלך;    עם-שונים אל-תתערב.
> משלי כד כב: כי-פתאם יקום אידם;    ופיד שניהם מי יודע.
> משלי כד כג: גם-אלה לחכמים:    הכר-פנים במשפט בל-טוב.
> משלי כד כד: אמר לרשע צדיק אתה:    יקבהו עמים; יזעמוהו לאמים.
> משלי כד כה: ולמוכיחים ינעם;    ועליהם תבוא ברכת-טוב.
> משלי כד כו: שפתים ישק;    משיב דברים נכחים.
> משלי כד כז: הכן בחוץ מלאכתך ועתדה בשדה לך;    אחר ובנית ביתך.
> משלי כד כח: אל-תהי עד-חנם ברעך;    והפתית בשפתיך.
> משלי כד כט: אל-תאמר כאשר עשה-לי כן אעשה-לו;    אשיב לאיש כפעלו.
> משלי כד ל: על-שדה איש-עצל עברתי;    ועל-כרם אדם חסר-לב.
> משלי כד לא: והנה עלה כלו קמשנים כסו פניו חרלים;    וגדר אבניו נהרסה.
> משלי כד לב: ואחזה אנכי אשית לבי;    ראיתי לקחתי מוסר.
> משלי כד לג: מעט שנות מעט תנומות;    מעט חבק ידים לשכב.
> משלי כד לד: ובא-מתהלך רישך;    ומחסריך כאיש מגן.
> משלי כה א: גם-אלה משלי שלמה    אשר העתיקו אנשי חזקיה מלך-יהודה.
> משלי כה ב: כבד אלהים הסתר דבר;    וכבד מלכים חקר דבר.
> משלי כה ג: שמים לרום וארץ לעמק;    ולב מלכים אין חקר.
> משלי כה ד: הגו סיגים מכסף;    ויצא לצרף כלי.
> משלי כה ה: הגו רשע לפני-מלך;    ויכון בצדק כסאו.
> משלי כה ו: אל-תתהדר לפני-מלך;    ובמקום גדלים אל-תעמד.
> משלי כה ז: כי טוב אמר-לך עלה-הנה:    מהשפילך לפני נדיב אשר ראו עיניך.
> משלי כה ח: אל-תצא לרב מהר:    פן מה-תעשה באחריתה בהכלים אתך רעך.
> משלי כה ט: ריבך ריב את-רעך;    וסוד אחר אל-תגל.
> משלי כה י: פן-יחסדך שמע;    ודבתך לא תשוב.
> משלי כה יא: תפוחי זהב במשכיות כסף    דבר דבר על-אפניו.
> משלי כה יב: נזם זהב וחלי-כתם    מוכיח חכם על-אזן שמעת.
> משלי כה יג: כצנת שלג ביום קציר ציר נאמן לשלחיו;    ונפש אדניו ישיב.
> משלי כה יד: נשיאים ורוח וגשם אין    איש מתהלל במתת-שקר.
> משלי כה טו: בארך אפים יפתה קצין;    ולשון רכה תשבר-גרם.
> משלי כה טז: דבש מצאת אכל דיך:    פן-תשבענו והקאתו.
> משלי כה יז: הקר רגלך מבית רעך:    פן-ישבעך ושנאך.
> משלי כה יח: מפיץ וחרב וחץ שנון    איש ענה ברעהו עד שקר.
> משלי כה יט: שן רעה ורגל מועדת    מבטח בוגד ביום צרה.
> משלי כה כ: מעדה-בגד ביום קרה חמץ על-נתר;    ושר בשרים על לב-רע.
> משלי כה כא: אם-רעב שנאך האכלהו לחם;    ואם-צמא השקהו מים.
> משלי כה כב: כי גחלים אתה חתה על-ראשו;    ויהוה ישלם-לך.
> משלי כה כג: רוח צפון תחולל גשם;    ופנים נזעמים לשון סתר.
> משלי כה כד: טוב שבת על-פנת-גג    מאשת מדונים (מדינים) ובית חבר.
> משלי כה כה: מים קרים על-נפש עיפה;    ושמועה טובה מארץ מרחק.
> משלי כה כו: מעין נרפש ומקור משחת    צדיק מט לפני-רשע.
> משלי כה כז: אכל דבש הרבות לא-טוב;    וחקר כבדם כבוד.
> משלי כה כח: עיר פרוצה אין חומה    איש אשר אין מעצר לרוחו.
> משלי כו א: כשלג בקיץ וכמטר בקציר:    כן לא-נאוה לכסיל כבוד.
> משלי כו ב: כצפור לנוד כדרור לעוף    כן קללת חנם לא (לו) תבא.
> משלי כו ג: שוט לסוס מתג לחמור;    ושבט לגו כסילים.
> משלי כו ד: אל-תען כסיל כאולתו:    פן-תשוה-לו גם-אתה.
> משלי כו ה: ענה כסיל כאולתו:    פן-יהיה חכם בעיניו.
> משלי כו ו: מקצה רגלים חמס שתה    שלח דברים ביד-כסיל.
> משלי כו ז: דליו שקים מפסח;    ומשל בפי כסילים.
> משלי כו ח: כצרור אבן במרגמה    כן-נותן לכסיל כבוד.
> משלי כו ט: חוח עלה ביד-שכור;    ומשל בפי כסילים.
> משלי כו י: רב מחולל-כל;    ושכר כסיל ושכר עברים.
> משלי כו יא: ככלב שב על-קאו    כסיל שונה באולתו.
> משלי כו יב: ראית איש חכם בעיניו:    תקוה לכסיל ממנו.
> משלי כו יג: אמר עצל שחל בדרך;    ארי בין הרחבות.
> משלי כו יד: הדלת תסוב על-צירה;    ועצל על-מטתו.
> משלי כו טו: טמן עצל ידו בצלחת;    נלאה להשיבה אל-פיו.
> משלי כו טז: חכם עצל בעיניו    משבעה משיבי טעם.
> משלי כו יז: מחזיק באזני-כלב    עבר מתעבר על-ריב לא-לו.
> משלי כו יח: כמתלהלה הירה זקים    חצים ומות.
> משלי כו יט: כן-איש רמה את-רעהו;    ואמר הלא-משחק אני.
> משלי כו כ: באפס עצים תכבה-אש;    ובאין נרגן ישתק מדון.
> משלי כו כא: פחם לגחלים ועצים לאש;    ואיש מדונים (מדינים) לחרחר-ריב.
> משלי כו כב: דברי נרגן כמתלהמים;    והם ירדו חדרי-בטן.
> משלי כו כג: כסף סיגים מצפה על-חרש    שפתים דלקים ולב-רע.
> משלי כו כד: בשפתו ינכר שונא;    ובקרבו ישית מרמה.
> משלי כו כה: כי-יחנן קולו אל-תאמן-בו:    כי שבע תועבות בלבו.
> משלי כו כו: תכסה שנאה במשאון;    תגלה רעתו בקהל.
> משלי כו כז: כרה-שחת בה יפול;    וגולל אבן אליו תשוב.
> משלי כו כח: לשון-שקר ישנא דכיו;    ופה חלק יעשה מדחה.
> משלי כז א: אל-תתהלל ביום מחר:    כי לא-תדע מה-ילד יום.
> משלי כז ב: יהללך זר ולא-פיך;    נכרי ואל-שפתיך.
> משלי כז ג: כבד-אבן ונטל החול;    וכעס אויל כבד משניהם.
> משלי כז ד: אכזריות חמה ושטף אף;    ומי יעמד לפני קנאה.
> משלי כז ה: טובה תוכחת מגלה    מאהבה מסתרת.
> משלי כז ו: נאמנים פצעי אוהב;    ונעתרות נשיקות שונא.
> משלי כז ז: נפש שבעה תבוס נפת;    ונפש רעבה כל-מר מתוק.
> משלי כז ח: כצפור נודדת מן-קנה    כן-איש נודד ממקומו.
> משלי כז ט: שמן וקטרת ישמח-לב;    ומתק רעהו מעצת-נפש.
> משלי כז י: רעך ורעה (ורע) אביך אל-תעזב    ובית אחיך אל-תבוא ביום אידך;    טוב שכן קרוב    מאח רחוק.
> משלי כז יא: חכם בני ושמח לבי;    ואשיבה חרפי דבר.
> משלי כז יב: ערום ראה רעה נסתר;    פתאים עברו נענשו.
> משלי כז יג: קח-בגדו כי-ערב זר;    ובעד נכריה חבלהו.
> משלי כז יד: מברך רעהו בקול גדול בבקר השכים:    קללה תחשב לו.
> משלי כז טו: דלף טורד ביום סגריר;    ואשת מדונים (מדינים) נשתוה.
> משלי כז טז: צפניה צפן-רוח;    ושמן ימינו יקרא.
> משלי כז יז: ברזל בברזל יחד;    ואיש יחד פני-רעהו.
> משלי כז יח: נצר תאנה יאכל פריה;    ושמר אדניו יכבד.
> משלי כז יט: כמים הפנים לפנים    כן לב-האדם לאדם.
> משלי כז כ: שאול ואבדה לא תשבענה;    ועיני האדם לא תשבענה.
> משלי כז כא: מצרף לכסף וכור לזהב;    ואיש לפי מהללו.
> משלי כז כב: אם תכתוש-את-האויל במכתש בתוך הריפות    בעלי:    לא-תסור מעליו אולתו.
> משלי כז כג: ידע תדע פני צאנך;    שית לבך לעדרים.
> משלי כז כד: כי לא לעולם חסן;    ואם-נזר לדור דור (ודור).
> משלי כז כה: גלה חציר ונראה-דשא;    ונאספו עשבות הרים.
> משלי כז כו: כבשים ללבושך;    ומחיר שדה עתודים.
> משלי כז כז: ודי חלב עזים ללחמך ללחם ביתך;    וחיים לנערותיך.
> משלי כח א: נסו ואין-רדף רשע;    וצדיקים ככפיר יבטח.
> משלי כח ב: בפשע ארץ רבים שריה;    ובאדם מבין ידע כן יאריך.
> משלי כח ג: גבר-רש ועשק דלים    מטר סחף ואין לחם.
> משלי כח ד: עזבי תורה יהללו רשע;    ושמרי תורה יתגרו בם.
> משלי כח ה: אנשי-רע לא-יבינו משפט;    ומבקשי יהוה יבינו כל.
> משלי כח ו: טוב-רש הולך בתמו    מעקש דרכים והוא עשיר.
> משלי כח ז: נוצר תורה בן מבין;    ורעה זוללים יכלים אביו.
> משלי כח ח: מרבה הונו בנשך ובתרבית (ותרבית)    לחונן דלים יקבצנו.
> משלי כח ט: מסיר אזנו משמע תורה    גם תפלתו תועבה.
> משלי כח י: משגה ישרים בדרך רע בשחותו הוא-יפול;    ותמימים ינחלו-טוב.
> משלי כח יא: חכם בעיניו איש עשיר;    ודל מבין יחקרנו.
> משלי כח יב: בעלץ צדיקים רבה תפארת;    ובקום רשעים יחפש אדם.
> משלי כח יג: מכסה פשעיו לא יצליח;    ומודה ועזב ירחם.
> משלי כח יד: אשרי אדם מפחד תמיד;    ומקשה לבו יפול ברעה.
> משלי כח טו: ארי-נהם ודב שוקק    מושל רשע על עם-דל.
> משלי כח טז: נגיד חסר תבונות ורב מעשקות;    שנאי (שנא) בצע יאריך ימים.
> משלי כח יז: אדם עשק בדם-נפש    עד-בור ינוס אל-יתמכו-בו.
> משלי כח יח: הולך תמים יושע;    ונעקש דרכים יפול באחת.
> משלי כח יט: עבד אדמתו ישבע-לחם;    ומרדף ריקים ישבע-ריש.
> משלי כח כ: איש אמונות רב-ברכות;    ואץ להעשיר לא ינקה.
> משלי כח כא: הכר-פנים לא-טוב;    ועל-פת-לחם יפשע-גבר.
> משלי כח כב: נבהל להון איש רע עין;    ולא-ידע כי-חסר יבאנו.
> משלי כח כג: מוכיח אדם אחרי חן ימצא    ממחליק לשון.
> משלי כח כד: גוזל אביו ואמו ואמר אין-פשע:    חבר הוא לאיש משחית.
> משלי כח כה: רחב-נפש יגרה מדון;    ובטח על-יהוה ידשן.
> משלי כח כו: בוטח בלבו הוא כסיל;    והולך בחכמה הוא ימלט.
> משלי כח כז: נותן לרש אין מחסור;    ומעלים עיניו רב-מארות.
> משלי כח כח: בקום רשעים יסתר אדם;    ובאבדם ירבו צדיקים.
> משלי כט א: איש תוכחות מקשה-ערף    פתע ישבר ואין מרפא.
> משלי כט ב: ברבות צדיקים ישמח העם;    ובמשל רשע יאנח עם.
> משלי כט ג: איש-אהב חכמה ישמח אביו;    ורעה זונות יאבד-הון.
> משלי כט ד: מלך במשפט יעמיד ארץ;    ואיש תרומות יהרסנה.
> משלי כט ה: גבר מחליק על-רעהו;    רשת פורש על-פעמיו.
> משלי כט ו: בפשע איש רע מוקש;    וצדיק ירון ושמח.
> משלי כט ז: ידע צדיק דין דלים;    רשע לא-יבין דעת.
> משלי כט ח: אנשי לצון יפיחו קריה;    וחכמים ישיבו אף.
> משלי כט ט: איש-חכם נשפט את-איש אויל:    ורגז ושחק ואין נחת.
> משלי כט י: אנשי דמים ישנאו-תם;    וישרים יבקשו נפשו.
> משלי כט יא: כל-רוחו יוציא כסיל;    וחכם באחור ישבחנה.
> משלי כט יב: משל מקשיב על-דבר-שקר    כל-משרתיו רשעים.
> משלי כט יג: רש ואיש תככים נפגשו    מאיר עיני שניהם יהוה.
> משלי כט יד: מלך שופט באמת דלים    כסאו לעד יכון.
> משלי כט טו: שבט ותוכחת יתן חכמה;    ונער משלח מביש אמו.
> משלי כט טז: ברבות רשעים ירבה-פשע;    וצדיקים במפלתם יראו.
> משלי כט יז: יסר בנך ויניחך;    ויתן מעדנים לנפשך.
> משלי כט יח: באין חזון יפרע עם;    ושמר תורה אשרהו.
> משלי כט יט: בדברים לא-יוסר עבד:    כי-יבין ואין מענה.
> משלי כט כ: חזית איש אץ בדבריו:    תקוה לכסיל ממנו.
> משלי כט כא: מפנק מנער עבדו;    ואחריתו יהיה מנון.
> משלי כט כב: איש-אף יגרה מדון;    ובעל חמה רב-פשע.
> משלי כט כג: גאות אדם תשפילנו;    ושפל-רוח יתמך כבוד.
> משלי כט כד: חולק עם-גנב שונא נפשו;    אלה ישמע ולא יגיד.
> משלי כט כה: חרדת אדם יתן מוקש;    ובוטח ביהוה ישגב.
> משלי כט כו: רבים מבקשים פני-מושל;    ומיהוה משפט-איש.
> משלי כט כז: תועבת צדיקים איש עול;    ותועבת רשע ישר-דרך.
> משלי ל א: דברי אגור בן-יקה המשא:    נאם הגבר לאיתיאל; לאיתיאל ואכל.
> משלי ל ב: כי בער אנכי מאיש;    ולא-בינת אדם לי.
> משלי ל ג: ולא-למדתי חכמה;    ודעת קדשים אדע.
> משלי ל ד: מי עלה-שמים    וירד    מי אסף-רוח בחפניו    מי צרר-מים בשמלה     מי    הקים כל-אפסי-ארץ:    מה-שמו ומה-שם-בנו    כי תדע.
> משלי ל ה: כל-אמרת אלוה צרופה;    מגן הוא לחסים בו.
> משלי ל ו: אל-תוסף על-דבריו:    פן-יוכיח בך ונכזבת.
> משלי ל ז: שתים שאלתי מאתך;    אל-תמנע ממני בטרם אמות.
> משלי ל ח: שוא ודבר-כזב הרחק ממני    ראש ועשר אל-תתן-לי;    הטריפני    לחם חקי.
> משלי ל ט: פן אשבע וכחשתי    ואמרתי מי יהוה:    ופן-אורש וגנבתי;    ותפשתי שם אלהי.
> משלי ל י: אל-תלשן עבד אל-אדנו:    פן-יקללך ואשמת.
> משלי ל יא: דור אביו יקלל;    ואת-אמו לא יברך.
> משלי ל יב: דור טהור בעיניו;    ומצאתו לא רחץ.
> משלי ל יג: דור מה-רמו עיניו;    ועפעפיו ינשאו.
> משלי ל יד: דור חרבות שניו    ומאכלות מתלעתיו:    לאכל עניים מארץ;    ואביונים מאדם.
> משלי ל טו: לעלוקה שתי בנות    הב הב:    שלוש הנה לא תשבענה;    ארבע לא-אמרו הון.
> משלי ל טז: שאול ועצר-רחם:    ארץ לא-שבעה מים; ואש לא-אמרה הון.
> משלי ל יז: עין תלעג לאב    ותבז ליקהת-אם:    יקרוה ערבי-נחל;    ויאכלוה בני-נשר.
> משלי ל יח: שלשה המה נפלאו ממני;    וארבע (וארבעה) לא ידעתים.
> משלי ל יט: דרך הנשר בשמים    דרך נחש עלי-צור;    דרך-אניה בלב-ים    ודרך גבר בעלמה.
> משלי ל כ: כן דרך אשה    מנאפת:    אכלה ומחתה פיה;    ואמרה לא-פעלתי און.
> משלי ל כא: תחת שלוש רגזה ארץ;    ותחת ארבע לא-תוכל שאת.
> משלי ל כב: תחת-עבד כי ימלוך;    ונבל כי ישבע-לחם.
> משלי ל כג: תחת שנואה כי תבעל;    ושפחה כי תירש גברתה.
> משלי ל כד: ארבעה הם קטני-ארץ;    והמה חכמים מחכמים.
> משלי ל כה: הנמלים עם לא-עז;    ויכינו בקיץ לחמם.
> משלי ל כו: שפנים עם לא-עצום;    וישימו בסלע ביתם.
> משלי ל כז: מלך אין לארבה;    ויצא חצץ כלו.
> משלי ל כח: שממית בידים תתפש;    והיא בהיכלי מלך.
> משלי ל כט: שלשה המה מיטיבי צעד;    וארבעה מיטבי לכת.
> משלי ל ל: ליש גבור בבהמה;    ולא-ישוב מפני-כל.
> משלי ל לא: זרזיר מתנים או-תיש;    ומלך אלקום עמו.
> משלי ל לב: אם-נבלת בהתנשא;    ואם-זמות יד לפה.
> משלי ל לג: כי מיץ חלב יוציא חמאה    ומיץ-אף יוציא דם;    ומיץ אפים    יוציא ריב.
> משלי לא א: דברי למואל מלך    משא אשר-יסרתו אמו.
> משלי לא ב: מה-ברי ומה-בר-בטני;    ומה בר-נדרי.
> משלי לא ג: אל-תתן לנשים חילך;    ודרכיך למחות מלכין.
> משלי לא ד: אל למלכים למואל אל למלכים שתו-יין;    ולרוזנים או (אי) שכר.
> משלי לא ה: פן-ישתה וישכח מחקק;    וישנה דין כל-בני-עני.
> משלי לא ו: תנו-שכר לאובד;    ויין למרי נפש.
> משלי לא ז: ישתה וישכח רישו;    ועמלו לא יזכר-עוד.
> משלי לא ח: פתח-פיך לאלם;    אל-דין כל-בני חלוף.
> משלי לא ט: פתח-פיך שפט-צדק;    ודין עני ואביון.
> משלי לא י: אשת-חיל מי ימצא;    ורחק מפנינים מכרה.
> משלי לא יא: בטח בה לב בעלה;    ושלל לא יחסר.
> משלי לא יב: גמלתהו טוב ולא-רע    כל ימי חייה.
> משלי לא יג: דרשה צמר ופשתים;    ותעש בחפץ כפיה.
> משלי לא יד: היתה כאניות סוחר;    ממרחק תביא לחמה.
> משלי לא טו: ותקם בעוד לילה ותתן טרף לביתה;    וחק לנערתיה.
> משלי לא טז: זממה שדה ותקחהו;    מפרי כפיה נטע (נטעה) כרם.
> משלי לא יז: חגרה בעוז מתניה;    ותאמץ זרועתיה.
> משלי לא יח: טעמה כי-טוב סחרה;    לא-יכבה בליל (בלילה) נרה.
> משלי לא יט: ידיה שלחה בכישור;    וכפיה תמכו פלך.
> משלי לא כ: כפה פרשה לעני;    וידיה שלחה לאביון.
> משלי לא כא: לא-תירא לביתה משלג:    כי כל-ביתה לבש שנים.
> משלי לא כב: מרבדים עשתה-לה;    שש וארגמן לבושה.
> משלי לא כג: נודע בשערים בעלה;    בשבתו עם-זקני-ארץ.
> משלי לא כד: סדין עשתה ותמכר;    וחגור נתנה לכנעני.
> משלי לא כה: עז-והדר לבושה;    ותשחק ליום אחרון.
> משלי לא כו: פיה פתחה בחכמה;    ותורת חסד על-לשונה.
> משלי לא כז: צופיה הילכות (הליכות) ביתה;    ולחם עצלות לא תאכל.
> משלי לא כח: קמו בניה ויאשרוה;    בעלה ויהללה.
> משלי לא כט: רבות בנות עשו חיל;    ואת עלית על-כלנה.
> משלי לא ל: שקר החן והבל היפי:    אשה יראת-יהוה היא תתהלל.
> משלי לא לא: תנו-לה מפרי ידיה;    ויהללוה בשערים מעשיה.    