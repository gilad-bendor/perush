> רות א א: ויהי בימי שפט השפטים ויהי רעב בארץ; וילך איש מבית לחם יהודה לגור בשדי מואב הוא ואשתו ושני בניו.
> רות א ב: ושם האיש אלימלך ושם אשתו נעמי ושם שני בניו מחלון וכליון אפרתים מבית לחם יהודה; ויבאו שדי מואב ויהיו שם.
> רות א ג: וימת אלימלך איש נעמי; ותשאר היא ושני בניה.
> רות א ד: וישאו להם נשים מאביות שם האחת ערפה ושם השנית רות; וישבו שם כעשר שנים.
> רות א ה: וימתו גם שניהם מחלון וכליון; ותשאר האשה משני ילדיה ומאישה.
> רות א ו: ותקם היא וכלתיה ותשב משדי מואב:  כי שמעה בשדה מואב כי פקד יהוה את עמו לתת להם לחם.
> רות א ז: ותצא מן המקום אשר היתה שמה ושתי כלותיה עמה; ותלכנה בדרך לשוב אל ארץ יהודה.
> רות א ח: ותאמר נעמי לשתי כלתיה לכנה שבנה אשה לבית אמה; יעשה (יעש) יהוה עמכם חסד כאשר עשיתם עם המתים ועמדי.
> רות א ט: יתן יהוה לכם ומצאן מנוחה אשה בית אישה; ותשק להן ותשאנה קולן ותבכינה.
> רות א י: ותאמרנה לה:  כי אתך נשוב לעמך.
> רות א יא: ותאמר נעמי שבנה בנתי למה תלכנה עמי:  העוד לי בנים במעי והיו לכם לאנשים.
> רות א יב: שבנה בנתי לכן כי זקנתי מהיות לאיש:  כי אמרתי יש לי תקוה גם הייתי הלילה לאיש וגם ילדתי בנים.
> רות א יג: הלהן תשברנה עד אשר יגדלו הלהן תעגנה לבלתי היות לאיש; אל בנתי כי מר לי מאד מכם כי יצאה בי יד יהוה.
> רות א יד: ותשנה קולן ותבכינה עוד; ותשק ערפה לחמותה ורות דבקה בה.
> רות א טו: ותאמר הנה שבה יבמתך אל עמה ואל אלהיה; שובי אחרי יבמתך.
> רות א טז: ותאמר רות אל תפגעי בי לעזבך לשוב מאחריך:  כי אל אשר תלכי אלך ובאשר תליני אלין עמך עמי ואלהיך אלהי.
> רות א יז: באשר תמותי אמות ושם אקבר; כה יעשה יהוה לי וכה יוסיף כי המות יפריד ביני ובינך.
> רות א יח: ותרא כי מתאמצת היא ללכת אתה; ותחדל לדבר אליה.
> רות א יט: ותלכנה שתיהם עד בואנה בית לחם; ויהי כבואנה בית לחם ותהם כל העיר עליהן ותאמרנה הזאת נעמי.
> רות א כ: ותאמר אליהן אל תקראנה לי נעמי:  קראן לי מרא כי המר שדי לי מאד.
> רות א כא: אני מלאה הלכתי וריקם השיבני יהוה; למה תקראנה לי נעמי ויהוה ענה בי ושדי הרע לי.
> רות א כב: ותשב נעמי ורות המואביה כלתה עמה השבה משדי מואב; והמה באו בית לחם בתחלת קציר שערים.
> רות ב א: ולנעמי מידע (מודע) לאישה איש גבור חיל ממשפחת אלימלך:  ושמו בעז.
> רות ב ב: ותאמר רות המואביה אל נעמי אלכה נא השדה ואלקטה בשבלים אחר אשר אמצא חן בעיניו; ותאמר לה לכי בתי.
> רות ב ג: ותלך ותבוא ותלקט בשדה אחרי הקצרים; ויקר מקרה חלקת השדה לבעז אשר ממשפחת אלימלך.
> רות ב ד: והנה בעז בא מבית לחם ויאמר לקוצרים יהוה עמכם; ויאמרו לו יברכך יהוה.
> רות ב ה: ויאמר בעז לנערו הנצב על הקוצרים:  למי הנערה הזאת.
> רות ב ו: ויען הנער הנצב על הקוצרים ויאמר:  נערה מואביה היא השבה עם נעמי משדי מואב.
> רות ב ז: ותאמר אלקטה נא ואספתי בעמרים אחרי הקוצרים; ותבוא ותעמוד מאז הבקר ועד עתה זה שבתה הבית מעט.
> רות ב ח: ויאמר בעז אל רות הלוא שמעת בתי אל תלכי ללקט בשדה אחר וגם לא תעבורי מזה; וכה תדבקין עם נערתי.
> רות ב ט: עיניך בשדה אשר יקצרון והלכת אחריהן הלוא צויתי את הנערים לבלתי נגעך; וצמת והלכת אל הכלים ושתית מאשר ישאבון הנערים.
> רות ב י: ותפל על פניה ותשתחו ארצה; ותאמר אליו מדוע מצאתי חן בעיניך להכירני ואנכי נכריה.
> רות ב יא: ויען בעז ויאמר לה הגד הגד לי כל אשר עשית את חמותך אחרי מות אישך; ותעזבי אביך ואמך וארץ מולדתך ותלכי אל עם אשר לא ידעת תמול שלשום.
> רות ב יב: ישלם יהוה פעלך; ותהי משכרתך שלמה מעם יהוה אלהי ישראל אשר באת לחסות תחת כנפיו.
> רות ב יג: ותאמר אמצא חן בעיניך אדני כי נחמתני וכי דברת על לב שפחתך; ואנכי לא אהיה כאחת שפחתיך.
> רות ב יד: ויאמר לה בעז לעת האכל גשי הלם ואכלת מן הלחם וטבלת פתך בחמץ; ותשב מצד הקצרים ויצבט לה קלי ותאכל ותשבע ותתר.
> רות ב טו: ותקם ללקט; ויצו בעז את נעריו לאמר גם בין העמרים תלקט ולא תכלימוה.
> רות ב טז: וגם של תשלו לה מן הצבתים; ועזבתם ולקטה ולא תגערו בה.
> רות ב יז: ותלקט בשדה עד הערב; ותחבט את אשר לקטה ויהי כאיפה שערים.
> רות ב יח: ותשא ותבוא העיר ותרא חמותה את אשר לקטה; ותוצא ותתן לה את אשר הותרה משבעה.
> רות ב יט: ותאמר לה חמותה איפה לקטת היום ואנה עשית יהי מכירך ברוך; ותגד לחמותה את אשר עשתה עמו ותאמר שם האיש אשר עשיתי עמו היום בעז.
> רות ב כ: ותאמר נעמי לכלתה ברוך הוא ליהוה אשר לא עזב חסדו את החיים ואת המתים; ותאמר לה נעמי קרוב לנו האיש מגאלנו הוא.
> רות ב כא: ותאמר רות המואביה:  גם כי אמר אלי עם הנערים אשר לי תדבקין עד אם כלו את כל הקציר אשר לי.
> רות ב כב: ותאמר נעמי אל רות כלתה:  טוב בתי כי תצאי עם נערותיו ולא יפגעו בך בשדה אחר.
> רות ב כג: ותדבק בנערות בעז ללקט עד כלות קציר השערים וקציר החטים; ותשב את חמותה.
> רות ג א: ותאמר לה נעמי חמותה:  בתי הלא אבקש לך מנוח אשר ייטב לך.
> רות ג ב: ועתה הלא בעז מדעתנו אשר היית את נערותיו; הנה הוא זרה את גרן השערים הלילה.
> רות ג ג: ורחצת וסכת ושמת שמלתך (שמלתיך) עליך וירדתי (וירדת) הגרן; אל תודעי לאיש עד כלתו לאכל ולשתות.
> רות ג ד: ויהי בשכבו וידעת את המקום אשר ישכב שם ובאת וגלית מרגלתיו ושכבתי (ושכבת); והוא יגיד לך את אשר תעשין.
> רות ג ה: ותאמר אליה:  כל אשר תאמרי     (אלי) אעשה.
> רות ג ו: ותרד הגרן; ותעש ככל אשר צותה חמותה.
> רות ג ז: ויאכל בעז וישת וייטב לבו ויבא לשכב בקצה הערמה; ותבא בלט ותגל מרגלתיו ותשכב.
> רות ג ח: ויהי בחצי הלילה ויחרד האיש וילפת; והנה אשה שכבת מרגלתיו.
> רות ג ט: ויאמר מי את; ותאמר אנכי רות אמתך ופרשת כנפך על אמתך כי גאל אתה.
> רות ג י: ויאמר ברוכה את ליהוה בתי היטבת חסדך האחרון מן הראשון:  לבלתי לכת אחרי הבחורים אם דל ואם עשיר.
> רות ג יא: ועתה בתי אל תיראי כל אשר תאמרי אעשה לך:  כי יודע כל שער עמי כי אשת חיל את.
> רות ג יב: ועתה כי אמנם כי אם (  ) גאל אנכי; וגם יש גאל קרוב ממני.
> רות ג יג: ליני הלילה והיה בבקר אם יגאלך טוב יגאל ואם לא יחפץ לגאלך וגאלתיך אנכי חי יהוה; שכבי עד הבקר.
> רות ג יד: ותשכב מרגלותו עד הבקר ותקם בטרום (בטרם) יכיר איש את רעהו; ויאמר אל יודע כי באה האשה הגרן.
> רות ג טו: ויאמר הבי המטפחת אשר עליך ואחזי בה ותאחז בה; וימד שש שערים וישת עליה ויבא העיר.
> רות ג טז: ותבוא אל חמותה ותאמר מי את בתי; ותגד לה את כל אשר עשה לה האיש.
> רות ג יז: ותאמר שש השערים האלה נתן לי:  כי אמר     (אלי) אל תבואי ריקם אל חמותך.
> רות ג יח: ותאמר שבי בתי עד אשר תדעין איך יפל דבר:  כי לא ישקט האיש כי אם כלה הדבר היום.
> רות ד א: ובעז עלה השער וישב שם והנה הגאל עבר אשר דבר בעז ויאמר סורה שבה פה פלני אלמני; ויסר וישב.
> רות ד ב: ויקח עשרה אנשים מזקני העיר ויאמר שבו פה; וישבו.
> רות ד ג: ויאמר לגאל חלקת השדה אשר לאחינו לאלימלך:  מכרה נעמי השבה משדה מואב.
> רות ד ד: ואני אמרתי אגלה אזנך לאמר קנה נגד הישבים ונגד זקני עמי אם תגאל גאל ואם לא יגאל הגידה לי ואדע (ואדעה) כי אין זולתך לגאול ואנכי אחריך; ויאמר אנכי אגאל.
> רות ד ה: ויאמר בעז ביום קנותך השדה מיד נעמי; ומאת רות המואביה אשת המת קניתי (קנית) להקים שם המת על נחלתו.
> רות ד ו: ויאמר הגאל לא אוכל לגאול (לגאל) לי פן אשחית את נחלתי; גאל לך אתה את גאלתי כי לא אוכל לגאל.
> רות ד ז: וזאת לפנים בישראל על הגאלה ועל התמורה לקים כל דבר שלף איש נעלו ונתן לרעהו; וזאת התעודה בישראל.
> רות ד ח: ויאמר הגאל לבעז קנה לך; וישלף נעלו.
> רות ד ט: ויאמר בעז לזקנים וכל העם עדים אתם היום כי קניתי את כל אשר לאלימלך ואת כל אשר לכליון ומחלון מיד נעמי.
> רות ד י: וגם את רות המאביה אשת מחלון קניתי לי לאשה להקים שם המת על נחלתו ולא יכרת שם המת מעם אחיו ומשער מקומו:  עדים אתם היום.
> רות ד יא: ויאמרו כל העם אשר בשער והזקנים עדים; יתן יהוה את האשה הבאה אל ביתך כרחל וכלאה אשר בנו שתיהם את בית ישראל ועשה חיל באפרתה וקרא שם בבית לחם.
> רות ד יב: ויהי ביתך כבית פרץ אשר ילדה תמר ליהודה מן הזרע אשר יתן יהוה לך מן הנערה הזאת.
> רות ד יג: ויקח בעז את רות ותהי לו לאשה ויבא אליה; ויתן יהוה לה הריון ותלד בן.
> רות ד יד: ותאמרנה הנשים אל נעמי ברוך יהוה אשר לא השבית לך גאל היום; ויקרא שמו בישראל.
> רות ד טו: והיה לך למשיב נפש ולכלכל את שיבתך:  כי כלתך אשר אהבתך ילדתו אשר היא טובה לך משבעה בנים.
> רות ד טז: ותקח נעמי את הילד ותשתהו בחיקה ותהי לו לאמנת.
> רות ד יז: ותקראנה לו השכנות שם לאמר ילד בן לנעמי; ותקראנה שמו עובד הוא אבי ישי אבי דוד.
> רות ד יח: ואלה תולדות פרץ פרץ הוליד את חצרון.
> רות ד יט: וחצרון הוליד את רם ורם הוליד את עמינדב.
> רות ד כ: ועמינדב הוליד את נחשון ונחשון הוליד את שלמה.
> רות ד כא: ושלמון הוליד את בעז ובעז הוליד את עובד.
> רות ד כב: ועבד הוליד את ישי וישי הוליד את דוד.
