> שיר-השירים א א: שיר השירים אשר לשלמה.
> שיר-השירים א ב: ישקני מנשיקות פיהו כי טובים דדיך מיין.
> שיר-השירים א ג: לריח שמניך טובים שמן תורק שמך; על כן עלמות אהבוך.
> שיר-השירים א ד: משכני אחריך נרוצה; הביאני המלך חדריו נגילה ונשמחה בך נזכירה דדיך מיין מישרים אהבוך.
> שיר-השירים א ה: שחורה אני ונאוה בנות ירושלם; כאהלי קדר כיריעות שלמה.
> שיר-השירים א ו: אל תראוני שאני שחרחרת ששזפתני השמש; בני אמי נחרו בי שמני נטרה את הכרמים כרמי שלי לא נטרתי.
> שיר-השירים א ז: הגידה לי שאהבה נפשי איכה תרעה איכה תרביץ בצהרים; שלמה אהיה כעטיה על עדרי חבריך.
> שיר-השירים א ח: אם לא תדעי לך היפה בנשים; צאי לך בעקבי הצאן ורעי את גדיתיך על משכנות הרעים.
> שיר-השירים א ט: לססתי ברכבי פרעה דמיתיך רעיתי.
> שיר-השירים א י: נאוו לחייך בתרים צוארך בחרוזים.
> שיר-השירים א יא: תורי זהב נעשה לך עם נקדות הכסף.
> שיר-השירים א יב: עד שהמלך במסבו נרדי נתן ריחו.
> שיר-השירים א יג: צרור המר דודי לי בין שדי ילין.
> שיר-השירים א יד: אשכל הכפר דודי לי בכרמי עין גדי.
> שיר-השירים א טו: הנך יפה רעיתי הנך יפה עיניך יונים.
> שיר-השירים א טז: הנך יפה דודי אף נעים אף ערשנו רעננה.
> שיר-השירים א יז: קרות בתינו ארזים רחיטנו (רהיטנו) ברותים.
> שיר-השירים ב א: אני חבצלת השרון שושנת העמקים.
> שיר-השירים ב ב: כשושנה בין החוחים כן רעיתי בין הבנות.
> שיר-השירים ב ג: כתפוח בעצי היער כן דודי בין הבנים; בצלו חמדתי וישבתי ופריו מתוק לחכי.
> שיר-השירים ב ד: הביאני אל בית היין ודגלו עלי אהבה.
> שיר-השירים ב ה: סמכוני באשישות רפדוני בתפוחים:  כי חולת אהבה אני.
> שיר-השירים ב ו: שמאלו תחת לראשי וימינו תחבקני.
> שיר-השירים ב ז: השבעתי אתכם בנות ירושלם בצבאות או באילות השדה:  אם תעירו ואם תעוררו את האהבה עד שתחפץ.
> שיר-השירים ב ח: קול דודי הנה זה בא; מדלג על ההרים מקפץ על הגבעות.
> שיר-השירים ב ט: דומה דודי לצבי או לעפר האילים; הנה זה עומד אחר כתלנו משגיח מן החלנות מציץ מן החרכים.
> שיר-השירים ב י: ענה דודי ואמר לי:  קומי לך רעיתי יפתי ולכי לך.
> שיר-השירים ב יא: כי הנה הסתו עבר; הגשם חלף הלך לו.
> שיר-השירים ב יב: הנצנים נראו בארץ עת הזמיר הגיע; וקול התור נשמע בארצנו.
> שיר-השירים ב יג: התאנה חנטה פגיה והגפנים סמדר נתנו ריח; קומי לכי (לך) רעיתי יפתי ולכי לך.
> שיר-השירים ב יד: יונתי בחגוי הסלע בסתר המדרגה הראיני את מראיך השמיעני את קולך:  כי קולך ערב ומראיך נאוה.
> שיר-השירים ב טו: אחזו לנו שעלים שעלים קטנים מחבלים כרמים; וכרמינו סמדר.
> שיר-השירים ב טז: דודי לי ואני לו הרעה בשושנים.
> שיר-השירים ב יז: עד שיפוח היום ונסו הצללים:  סב דמה לך דודי לצבי או לעפר האילים על הרי בתר.
> שיר-השירים ג א: על משכבי בלילות בקשתי את שאהבה נפשי; בקשתיו ולא מצאתיו.
> שיר-השירים ג ב: אקומה נא ואסובבה בעיר בשוקים וברחבות אבקשה את שאהבה נפשי; בקשתיו ולא מצאתיו.
> שיר-השירים ג ג: מצאוני השמרים הסבבים בעיר:  את שאהבה נפשי ראיתם.
> שיר-השירים ג ד: כמעט שעברתי מהם עד שמצאתי את שאהבה נפשי; אחזתיו ולא ארפנו עד שהביאתיו אל בית אמי ואל חדר הורתי.
> שיר-השירים ג ה: השבעתי אתכם בנות ירושלם בצבאות או באילות השדה:  אם תעירו ואם תעוררו את האהבה עד שתחפץ.
> שיר-השירים ג ו: מי זאת עלה מן המדבר כתימרות עשן:  מקטרת מר ולבונה מכל אבקת רוכל.
> שיר-השירים ג ז: הנה מטתו שלשלמה ששים גברים סביב לה:  מגברי ישראל.
> שיר-השירים ג ח: כלם אחזי חרב מלמדי מלחמה; איש חרבו על ירכו מפחד בלילות.
> שיר-השירים ג ט: אפריון עשה לו המלך שלמה מעצי הלבנון.
> שיר-השירים ג י: עמודיו עשה כסף רפידתו זהב מרכבו ארגמן; תוכו רצוף אהבה מבנות ירושלם.
> שיר-השירים ג יא: צאנה וראינה בנות ציון במלך שלמה בעטרה שעטרה לו אמו ביום חתנתו וביום שמחת לבו.
> שיר-השירים ד א: הנך יפה רעיתי הנך יפה עיניך יונים מבעד לצמתך; שערך כעדר העזים שגלשו מהר גלעד.
> שיר-השירים ד ב: שניך כעדר הקצובות שעלו מן הרחצה:  שכלם מתאימות ושכלה אין בהם.
> שיר-השירים ד ג: כחוט השני שפתותיך ומדברך נאוה; כפלח הרמון רקתך מבעד לצמתך.
> שיר-השירים ד ד: כמגדל דויד צוארך בנוי לתלפיות; אלף המגן תלוי עליו כל שלטי הגברים.
> שיר-השירים ד ה: שני שדיך כשני עפרים תאומי צביה הרועים בשושנים.
> שיר-השירים ד ו: עד שיפוח היום ונסו הצללים אלך לי אל הר המור ואל גבעת הלבונה.
> שיר-השירים ד ז: כלך יפה רעיתי ומום אין בך.
> שיר-השירים ד ח: אתי מלבנון כלה אתי מלבנון תבואי; תשורי מראש אמנה מראש שניר וחרמון ממענות אריות מהררי נמרים.
> שיר-השירים ד ט: לבבתני אחתי כלה; לבבתני באחד (באחת) מעיניך באחד ענק מצורניך.
> שיר-השירים ד י: מה יפו דדיך אחתי כלה; מה טבו דדיך מיין וריח שמניך מכל בשמים.
> שיר-השירים ד יא: נפת תטפנה שפתותיך כלה; דבש וחלב תחת לשונך וריח שלמתיך כריח לבנון.
> שיר-השירים ד יב: גן נעול אחתי כלה; גל נעול מעין חתום.
> שיר-השירים ד יג: שלחיך פרדס רמונים עם פרי מגדים:  כפרים עם נרדים.
> שיר-השירים ד יד: נרד וכרכם קנה וקנמון עם כל עצי לבונה; מר ואהלות עם כל ראשי בשמים.
> שיר-השירים ד טו: מעין גנים באר מים חיים; ונזלים מן לבנון.
> שיר-השירים ד טז: עורי צפון ובואי תימן הפיחי גני יזלו בשמיו; יבא דודי לגנו ויאכל פרי מגדיו.
> שיר-השירים ה א: באתי לגני אחתי כלה אריתי מורי עם בשמי אכלתי יערי עם דבשי שתיתי ייני עם חלבי; אכלו רעים שתו ושכרו דודים.
> שיר-השירים ה ב: אני ישנה ולבי ער; קול דודי דופק פתחי לי אחתי רעיתי יונתי תמתי שראשי נמלא טל קוצותי רסיסי לילה.
> שיר-השירים ה ג: פשטתי את כתנתי איככה אלבשנה; רחצתי את רגלי איככה אטנפם.
> שיר-השירים ה ד: דודי שלח ידו מן החר ומעי המו עליו.
> שיר-השירים ה ה: קמתי אני לפתח לדודי; וידי נטפו מור ואצבעתי מור עבר על כפות המנעול.
> שיר-השירים ה ו: פתחתי אני לדודי ודודי חמק עבר; נפשי יצאה בדברו בקשתיהו ולא מצאתיהו קראתיו ולא ענני.
> שיר-השירים ה ז: מצאני השמרים הסבבים בעיר הכוני פצעוני; נשאו את רדידי מעלי שמרי החמות.
> שיר-השירים ה ח: השבעתי אתכם בנות ירושלם:  אם תמצאו את דודי מה תגידו לו שחולת אהבה אני.
> שיר-השירים ה ט: מה דודך מדוד היפה בנשים:  מה דודך מדוד שככה השבעתנו.
> שיר-השירים ה י: דודי צח ואדום דגול מרבבה.
> שיר-השירים ה יא: ראשו כתם פז; קוצותיו תלתלים שחרות כעורב.
> שיר-השירים ה יב: עיניו כיונים על אפיקי מים; רחצות בחלב ישבות על מלאת.
> שיר-השירים ה יג: לחיו כערוגת הבשם מגדלות מרקחים; שפתותיו שושנים נטפות מור עבר.
> שיר-השירים ה יד: ידיו גלילי זהב ממלאים בתרשיש; מעיו עשת שן מעלפת ספירים.
> שיר-השירים ה טו: שוקיו עמודי שש מיסדים על אדני פז; מראהו כלבנון בחור כארזים.
> שיר-השירים ה טז: חכו ממתקים וכלו מחמדים; זה דודי וזה רעי בנות ירושלם.
> שיר-השירים ו א: אנה הלך דודך היפה בנשים; אנה פנה דודך ונבקשנו עמך.
> שיר-השירים ו ב: דודי ירד לגנו לערגות הבשם לרעות בגנים וללקט שושנים.
> שיר-השירים ו ג: אני לדודי ודודי לי הרעה בשושנים.
> שיר-השירים ו ד: יפה את רעיתי כתרצה נאוה כירושלם; אימה כנדגלות.
> שיר-השירים ו ה: הסבי עיניך מנגדי שהם הרהיבני; שערך כעדר העזים שגלשו מן הגלעד.
> שיר-השירים ו ו: שניך כעדר הרחלים שעלו מן הרחצה:  שכלם מתאימות ושכלה אין בהם.
> שיר-השירים ו ז: כפלח הרמון רקתך מבעד לצמתך.
> שיר-השירים ו ח: ששים המה מלכות ושמנים פילגשים; ועלמות אין מספר.
> שיר-השירים ו ט: אחת היא יונתי תמתי אחת היא לאמה ברה היא ליולדתה; ראוה בנות ויאשרוה מלכות ופילגשים ויהללוה.
> שיר-השירים ו י: מי זאת הנשקפה כמו שחר:  יפה כלבנה ברה כחמה אימה כנדגלות.
> שיר-השירים ו יא: אל גנת אגוז ירדתי לראות באבי הנחל; לראות הפרחה הגפן הנצו הרמנים.
> שיר-השירים ו יב: לא ידעתי נפשי שמתני מרכבות עמי נדיב.
> שיר-השירים ז א: שובי שובי השולמית שובי שובי ונחזה בך; מה תחזו בשולמית כמחלת המחנים.
> שיר-השירים ז ב: מה יפו פעמיך בנעלים בת נדיב; חמוקי ירכיך כמו חלאים מעשה ידי אמן.
> שיר-השירים ז ג: שררך אגן הסהר אל יחסר המזג; בטנך ערמת חטים סוגה בשושנים.
> שיר-השירים ז ד: שני שדיך כשני עפרים תאמי צביה.
> שיר-השירים ז ה: צוארך כמגדל השן; עיניך ברכות בחשבון על שער בת רבים אפך כמגדל הלבנון צופה פני דמשק.
> שיר-השירים ז ו: ראשך עליך ככרמל ודלת ראשך כארגמן:  מלך אסור ברהטים.
> שיר-השירים ז ז: מה יפית ומה נעמת אהבה בתענוגים.
> שיר-השירים ז ח: זאת קומתך דמתה לתמר ושדיך לאשכלות.
> שיר-השירים ז ט: אמרתי אעלה בתמר אחזה בסנסניו; ויהיו נא שדיך כאשכלות הגפן וריח אפך כתפוחים.
> שיר-השירים ז י: וחכך כיין הטוב הולך לדודי למישרים; דובב שפתי ישנים.
> שיר-השירים ז יא: אני לדודי ועלי תשוקתו.
> שיר-השירים ז יב: לכה דודי נצא השדה נלינה בכפרים.
> שיר-השירים ז יג: נשכימה לכרמים נראה אם פרחה הגפן פתח הסמדר הנצו הרמונים; שם אתן את דדי לך.
> שיר-השירים ז יד: הדודאים נתנו ריח ועל פתחינו כל מגדים חדשים גם ישנים; דודי צפנתי לך.
> שיר-השירים ח א: מי יתנך כאח לי יונק שדי אמי; אמצאך בחוץ אשקך גם לא יבזו לי.
> שיר-השירים ח ב: אנהגך אביאך אל בית אמי תלמדני; אשקך מיין הרקח מעסיס רמני.
> שיר-השירים ח ג: שמאלו תחת ראשי וימינו תחבקני.
> שיר-השירים ח ד: השבעתי אתכם בנות ירושלם:  מה תעירו ומה תעררו את האהבה עד שתחפץ.
> שיר-השירים ח ה: מי זאת עלה מן המדבר מתרפקת על דודה; תחת התפוח עוררתיך שמה חבלתך אמך שמה חבלה ילדתך.
> שיר-השירים ח ו: שימני כחותם על לבך כחותם על זרועך כי עזה כמות אהבה קשה כשאול קנאה:  רשפיה רשפי אש שלהבתיה.
> שיר-השירים ח ז: מים רבים לא יוכלו לכבות את האהבה ונהרות לא ישטפוה; אם יתן איש את כל הון ביתו באהבה בוז יבוזו לו.
> שיר-השירים ח ח: אחות לנו קטנה ושדים אין לה; מה נעשה לאחתנו ביום שידבר בה.
> שיר-השירים ח ט: אם חומה היא נבנה עליה טירת כסף; ואם דלת היא נצור עליה לוח ארז.
> שיר-השירים ח י: אני חומה ושדי כמגדלות; אז הייתי בעיניו כמוצאת שלום.
> שיר-השירים ח יא: כרם היה לשלמה בבעל המון נתן את הכרם לנטרים:  איש יבא בפריו אלף כסף.
> שיר-השירים ח יב: כרמי שלי לפני; האלף לך שלמה ומאתים לנטרים את פריו.
> שיר-השירים ח יג: היושבת בגנים חברים מקשיבים לקולך השמיעני.
> שיר-השירים ח יד: ברח דודי ודמה לך לצבי או לעפר האילים על הרי בשמים.
