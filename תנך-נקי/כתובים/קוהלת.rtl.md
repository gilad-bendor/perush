> קוהלת א א: דברי קהלת בן דוד מלך בירושלם.
> קוהלת א ב: הבל הבלים אמר קהלת הבל הבלים הכל הבל.
> קוהלת א ג: מה יתרון לאדם:  בכל עמלו שיעמל תחת השמש.
> קוהלת א ד: דור הלך ודור בא והארץ לעולם עמדת.
> קוהלת א ה: וזרח השמש ובא השמש; ואל מקומו שואף זורח הוא שם.
> קוהלת א ו: הולך אל דרום וסובב אל צפון; סובב סבב הולך הרוח ועל סביבתיו שב הרוח.
> קוהלת א ז: כל הנחלים הלכים אל הים והים איננו מלא; אל מקום שהנחלים הלכים שם הם שבים ללכת.
> קוהלת א ח: כל הדברים יגעים לא יוכל איש לדבר; לא תשבע עין לראות ולא תמלא אזן משמע.
> קוהלת א ט: מה שהיה הוא שיהיה ומה שנעשה הוא שיעשה; ואין כל חדש תחת השמש.
> קוהלת א י: יש דבר שיאמר ראה זה חדש הוא:  כבר היה לעלמים אשר היה מלפננו.
> קוהלת א יא: אין זכרון לראשנים; וגם לאחרנים שיהיו לא יהיה להם זכרון עם שיהיו לאחרנה.
> קוהלת א יב: אני קהלת הייתי מלך על ישראל בירושלם.
> קוהלת א יג: ונתתי את לבי לדרוש ולתור בחכמה על כל אשר נעשה תחת השמים; הוא ענין רע נתן אלהים לבני האדם לענות בו.
> קוהלת א יד: ראיתי את כל המעשים שנעשו תחת השמש; והנה הכל הבל ורעות רוח.
> קוהלת א טו: מעות לא יוכל לתקן; וחסרון לא יוכל להמנות.
> קוהלת א טז: דברתי אני עם לבי לאמר אני הנה הגדלתי והוספתי חכמה על כל אשר היה לפני על ירושלם; ולבי ראה הרבה חכמה ודעת.
> קוהלת א יז: ואתנה לבי לדעת חכמה ודעת הוללת ושכלות:  ידעתי שגם זה הוא רעיון רוח.
> קוהלת א יח: כי ברב חכמה רב כעס; ויוסיף דעת יוסיף מכאוב.
> קוהלת ב א: אמרתי אני בלבי לכה נא אנסכה בשמחה וראה בטוב; והנה גם הוא הבל.
> קוהלת ב ב: לשחוק אמרתי מהולל; ולשמחה מה זה עשה.
> קוהלת ב ג: תרתי בלבי למשוך ביין את בשרי; ולבי נהג בחכמה ולאחז בסכלות עד אשר אראה אי זה טוב לבני האדם אשר יעשו תחת השמים מספר ימי חייהם.
> קוהלת ב ד: הגדלתי מעשי:  בניתי לי בתים נטעתי לי כרמים.
> קוהלת ב ה: עשיתי לי גנות ופרדסים; ונטעתי בהם עץ כל פרי.
> קוהלת ב ו: עשיתי לי ברכות מים להשקות מהם יער צומח עצים.
> קוהלת ב ז: קניתי עבדים ושפחות ובני בית היה לי; גם מקנה בקר וצאן הרבה היה לי מכל שהיו לפני בירושלם.
> קוהלת ב ח: כנסתי לי גם כסף וזהב וסגלת מלכים והמדינות; עשיתי לי שרים ושרות ותענגות בני האדם שדה ושדות.
> קוהלת ב ט: וגדלתי והוספתי מכל שהיה לפני בירושלם; אף חכמתי עמדה לי.
> קוהלת ב י: וכל אשר שאלו עיני לא אצלתי מהם:  לא מנעתי את לבי מכל שמחה כי לבי שמח מכל עמלי וזה היה חלקי מכל עמלי.
> קוהלת ב יא: ופניתי אני בכל מעשי שעשו ידי ובעמל שעמלתי לעשות; והנה הכל הבל ורעות רוח ואין יתרון תחת השמש.
> קוהלת ב יב: ופניתי אני לראות חכמה והוללות וסכלות:  כי מה האדם שיבוא אחרי המלך את אשר כבר עשוהו.
> קוהלת ב יג: וראיתי אני שיש יתרון לחכמה מן הסכלות כיתרון האור מן החשך.
> קוהלת ב יד: החכם עיניו בראשו והכסיל בחשך הולך; וידעתי גם אני שמקרה אחד יקרה את כלם.
> קוהלת ב טו: ואמרתי אני בלבי כמקרה הכסיל גם אני יקרני ולמה חכמתי אני אז יתר; ודברתי בלבי שגם זה הבל.
> קוהלת ב טז: כי אין זכרון לחכם עם הכסיל לעולם:  בשכבר הימים הבאים הכל נשכח ואיך ימות החכם עם הכסיל.
> קוהלת ב יז: ושנאתי את החיים כי רע עלי המעשה שנעשה תחת השמש:  כי הכל הבל ורעות רוח.
> קוהלת ב יח: ושנאתי אני את כל עמלי שאני עמל תחת השמש:  שאניחנו לאדם שיהיה אחרי.
> קוהלת ב יט: ומי יודע החכם יהיה או סכל וישלט בכל עמלי שעמלתי ושחכמתי תחת השמש; גם זה הבל.
> קוהלת ב כ: וסבותי אני ליאש את לבי על כל העמל שעמלתי תחת השמש.
> קוהלת ב כא: כי יש אדם שעמלו בחכמה ובדעת ובכשרון; ולאדם שלא עמל בו יתננו חלקו גם זה הבל ורעה רבה.
> קוהלת ב כב: כי מה הוה לאדם בכל עמלו וברעיון לבו שהוא עמל תחת השמש.
> קוהלת ב כג: כי כל ימיו מכאבים וכעס ענינו גם בלילה לא שכב לבו; גם זה הבל הוא.
> קוהלת ב כד: אין טוב באדם שיאכל ושתה והראה את נפשו טוב בעמלו; גם זה ראיתי אני כי מיד האלהים היא.
> קוהלת ב כה: כי מי יאכל ומי יחוש חוץ ממני.
> קוהלת ב כו: כי לאדם שטוב לפניו נתן חכמה ודעת ושמחה; ולחוטא נתן ענין לאסף ולכנוס לתת לטוב לפני האלהים גם זה הבל ורעות רוח.
> קוהלת ג א: לכל זמן; ועת לכל חפץ תחת השמים.
> קוהלת ג ב:    עת ללדת        ועת למות;    עת לטעת        ועת לעקור נטוע.
> קוהלת ג ג:    עת להרוג        ועת לרפוא    עת לפרוץ        ועת לבנות.
> קוהלת ג ד:    עת לבכות          ועת לשחוק    עת ספוד         ועת רקוד.
> קוהלת ג ה:    עת להשליך אבנים        ועת כנוס אבנים;    עת לחבוק         ועת לרחק מחבק.
> קוהלת ג ו:    עת לבקש         ועת לאבד    עת לשמור        ועת להשליך.
> קוהלת ג ז:    עת לקרוע        ועת לתפור    עת לחשות        ועת לדבר.
> קוהלת ג ח:    עת לאהב         ועת לשנא    עת מלחמה        ועת שלום.
> קוהלת ג ט: מה יתרון העושה באשר הוא עמל.
> קוהלת ג י: ראיתי את הענין אשר נתן אלהים לבני האדם לענות בו.
> קוהלת ג יא: את הכל עשה יפה בעתו; גם את העלם נתן בלבם מבלי אשר לא ימצא האדם את המעשה אשר עשה האלהים מראש ועד סוף.
> קוהלת ג יב: ידעתי כי אין טוב בם כי אם לשמוח ולעשות טוב בחייו.
> קוהלת ג יג: וגם כל האדם שיאכל ושתה וראה טוב בכל עמלו מתת אלהים היא.
> קוהלת ג יד: ידעתי כי כל אשר יעשה האלהים הוא יהיה לעולם עליו אין להוסיף וממנו אין לגרע; והאלהים עשה שיראו מלפניו.
> קוהלת ג טו: מה שהיה כבר הוא ואשר להיות כבר היה; והאלהים יבקש את נרדף.
> קוהלת ג טז: ועוד ראיתי תחת השמש:  מקום המשפט שמה הרשע ומקום הצדק שמה הרשע.
> קוהלת ג יז: אמרתי אני בלבי את הצדיק ואת הרשע ישפט האלהים:  כי עת לכל חפץ ועל כל המעשה שם.
> קוהלת ג יח: אמרתי אני בלבי על דברת בני האדם לברם האלהים; ולראות שהם בהמה המה להם.
> קוהלת ג יט: כי מקרה בני האדם ומקרה הבהמה ומקרה אחד להם כמות זה כן מות זה ורוח אחד לכל; ומותר האדם מן הבהמה אין כי הכל הבל.
> קוהלת ג כ: הכל הולך אל מקום אחד; הכל היה מן העפר והכל שב אל העפר.
> קוהלת ג כא: מי יודע רוח בני האדם העלה היא למעלה; ורוח הבהמה הירדת היא למטה לארץ.
> קוהלת ג כב: וראיתי כי אין טוב מאשר ישמח האדם במעשיו כי הוא חלקו:  כי מי יביאנו לראות במה שיהיה אחריו.
> קוהלת ד א: ושבתי אני ואראה את כל העשקים אשר נעשים תחת השמש; והנה דמעת העשקים ואין להם מנחם ומיד עשקיהם כח ואין להם מנחם.
> קוהלת ד ב: ושבח אני את המתים שכבר מתו מן החיים אשר המה חיים עדנה.
> קוהלת ד ג: וטוב משניהם את אשר עדן לא היה:  אשר לא ראה את המעשה הרע אשר נעשה תחת השמש.
> קוהלת ד ד: וראיתי אני את כל עמל ואת כל כשרון המעשה כי היא קנאת איש מרעהו; גם זה הבל ורעות רוח.
> קוהלת ד ה: הכסיל חבק את ידיו ואכל את בשרו.
> קוהלת ד ו: טוב מלא כף נחת ממלא חפנים עמל ורעות רוח.
> קוהלת ד ז: ושבתי אני ואראה הבל תחת השמש.
> קוהלת ד ח: יש אחד ואין שני גם בן ואח אין לו ואין קץ לכל עמלו גם עיניו (עינו) לא תשבע עשר; ולמי אני עמל ומחסר את נפשי מטובה גם זה הבל וענין רע הוא.
> קוהלת ד ט: טובים השנים מן האחד:  אשר יש להם שכר טוב בעמלם.
> קוהלת ד י: כי אם יפלו האחד יקים את חברו; ואילו האחד שיפול ואין שני להקימו.
> קוהלת ד יא: גם אם ישכבו שנים וחם להם; ולאחד איך יחם.
> קוהלת ד יב: ואם יתקפו האחד השנים יעמדו נגדו; והחוט המשלש לא במהרה ינתק.
> קוהלת ד יג: טוב ילד מסכן וחכם ממלך זקן וכסיל אשר לא ידע להזהר עוד.
> קוהלת ד יד: כי מבית הסורים יצא למלך:  כי גם במלכותו נולד רש.
> קוהלת ד טו: ראיתי את כל החיים המהלכים תחת השמש עם הילד השני אשר יעמד תחתיו.
> קוהלת ד טז: אין קץ לכל העם לכל אשר היה לפניהם גם האחרונים לא ישמחו בו:  כי גם זה הבל ורעיון רוח.
> קוהלת ד יז: שמר רגליך (רגלך) כאשר תלך אל בית האלהים וקרוב לשמע מתת הכסילים זבח:  כי אינם יודעים לעשות רע.
> קוהלת ה א: אל תבהל על פיך ולבך אל ימהר להוציא דבר לפני האלהים:  כי האלהים בשמים ואתה על הארץ על כן יהיו דבריך מעטים.
> קוהלת ה ב: כי בא החלום ברב ענין; וקול כסיל ברב דברים.
> קוהלת ה ג: כאשר תדר נדר לאלהים אל תאחר לשלמו כי אין חפץ בכסילים:  את אשר תדר שלם.
> קוהלת ה ד: טוב אשר לא תדר משתדור ולא תשלם.
> קוהלת ה ה: אל תתן את פיך לחטיא את בשרך ואל תאמר לפני המלאך כי שגגה היא:  למה יקצף האלהים על קולך וחבל את מעשה ידיך.
> קוהלת ה ו: כי ברב חלמות והבלים ודברים הרבה:  כי את האלהים ירא.
> קוהלת ה ז: אם עשק רש וגזל משפט וצדק תראה במדינה אל תתמה על החפץ:  כי גבה מעל גבה שמר וגבהים עליהם.
> קוהלת ה ח: ויתרון ארץ בכל היא (הוא) מלך לשדה נעבד.
> קוהלת ה ט: אהב כסף לא ישבע כסף ומי אהב בהמון לא תבואה; גם זה הבל.
> קוהלת ה י: ברבות הטובה רבו אוכליה; ומה כשרון לבעליה כי אם ראית (ראות) עיניו.
> קוהלת ה יא: מתוקה שנת העבד אם מעט ואם הרבה יאכל; והשבע לעשיר איננו מניח לו לישון.
> קוהלת ה יב: יש רעה חולה ראיתי תחת השמש:  עשר שמור לבעליו לרעתו.
> קוהלת ה יג: ואבד העשר ההוא בענין רע; והוליד בן ואין בידו מאומה.
> קוהלת ה יד: כאשר יצא מבטן אמו ערום ישוב ללכת כשבא; ומאומה לא ישא בעמלו שילך בידו.
> קוהלת ה טו: וגם זה רעה חולה כל עמת שבא כן ילך; ומה יתרון לו שיעמל לרוח.
> קוהלת ה טז: גם כל ימיו בחשך יאכל; וכעס הרבה וחליו וקצף.
> קוהלת ה יז: הנה אשר ראיתי אני טוב אשר יפה לאכול ולשתות ולראות טובה בכל עמלו שיעמל תחת השמש מספר ימי חיו אשר נתן לו האלהים כי הוא חלקו.
> קוהלת ה יח: גם כל האדם אשר נתן לו האלהים עשר ונכסים והשליטו לאכל ממנו ולשאת את חלקו ולשמח בעמלו זה מתת אלהים היא.
> קוהלת ה יט: כי לא הרבה יזכר את ימי חייו:  כי האלהים מענה בשמחת לבו.
> קוהלת ו א: יש רעה אשר ראיתי תחת השמש; ורבה היא על האדם.
> קוהלת ו ב: איש אשר יתן לו האלהים עשר ונכסים וכבוד ואיננו חסר לנפשו מכל אשר יתאוה ולא ישליטנו האלהים לאכל ממנו כי איש נכרי יאכלנו:  זה הבל וחלי רע הוא.
> קוהלת ו ג: אם יוליד איש מאה ושנים רבות יחיה ורב שיהיו ימי שניו ונפשו לא תשבע מן הטובה וגם קבורה לא היתה לו אמרתי טוב ממנו הנפל.
> קוהלת ו ד: כי בהבל בא ובחשך ילך; ובחשך שמו יכסה.
> קוהלת ו ה: גם שמש לא ראה ולא ידע; נחת לזה מזה.
> קוהלת ו ו: ואלו חיה אלף שנים פעמים וטובה לא ראה הלא אל מקום אחד הכל הולך.
> קוהלת ו ז: כל עמל האדם לפיהו; וגם הנפש לא תמלא.
> קוהלת ו ח: כי מה יותר לחכם מן הכסיל; מה לעני יודע להלך נגד החיים.
> קוהלת ו ט: טוב מראה עינים מהלך נפש; גם זה הבל ורעות רוח.
> קוהלת ו י: מה שהיה כבר נקרא שמו ונודע אשר הוא אדם; ולא יוכל לדין עם שהתקיף (שתקיף) ממנו.
> קוהלת ו יא: כי יש דברים הרבה מרבים הבל; מה יתר לאדם.
> קוהלת ו יב: כי מי יודע מה טוב לאדם בחיים מספר ימי חיי הבלו ויעשם כצל:  אשר מי יגיד לאדם מה יהיה אחריו תחת השמש.
> קוהלת ז א: טוב שם משמן טוב; ויום המות מיום הולדו.
> קוהלת ז ב: טוב ללכת אל בית אבל מלכת אל בית משתה באשר הוא סוף כל האדם; והחי יתן אל לבו.
> קוהלת ז ג: טוב כעס משחוק:  כי ברע פנים ייטב לב.
> קוהלת ז ד: לב חכמים בבית אבל ולב כסילים בבית שמחה.
> קוהלת ז ה: טוב לשמע גערת חכם מאיש שמע שיר כסילים.
> קוהלת ז ו: כי כקול הסירים תחת הסיר כן שחק הכסיל; וגם זה הבל.
> קוהלת ז ז: כי העשק יהולל חכם; ויאבד את לב מתנה.
> קוהלת ז ח: טוב אחרית דבר מראשיתו; טוב ארך רוח מגבה רוח.
> קוהלת ז ט: אל תבהל ברוחך לכעוס:  כי כעס בחיק כסילים ינוח.
> קוהלת ז י: אל תאמר מה היה שהימים הראשנים היו טובים מאלה:  כי לא מחכמה שאלת על זה.
> קוהלת ז יא: טובה חכמה עם נחלה; ויתר לראי השמש.
> קוהלת ז יב: כי בצל החכמה בצל הכסף; ויתרון דעת החכמה תחיה בעליה.
> קוהלת ז יג: ראה את מעשה האלהים:  כי מי יוכל לתקן את אשר עותו.
> קוהלת ז יד: ביום טובה היה בטוב וביום רעה ראה; גם את זה לעמת זה עשה האלהים על דברת שלא ימצא האדם אחריו מאומה.
> קוהלת ז טו: את הכל ראיתי בימי הבלי; יש צדיק אבד בצדקו ויש רשע מאריך ברעתו.
> קוהלת ז טז: אל תהי צדיק הרבה ואל תתחכם יותר:  למה תשומם.
> קוהלת ז יז: אל תרשע הרבה ואל תהי סכל:  למה תמות בלא עתך.
> קוהלת ז יח: טוב אשר תאחז בזה וגם מזה אל תנח את ידך:  כי ירא אלהים יצא את כלם.
> קוהלת ז יט: החכמה תעז לחכם מעשרה שליטים אשר היו בעיר.
> קוהלת ז כ: כי אדם אין צדיק בארץ אשר יעשה טוב ולא יחטא.
> קוהלת ז כא: גם לכל הדברים אשר ידברו אל תתן לבך:  אשר לא תשמע את עבדך מקללך.
> קוהלת ז כב: כי גם פעמים רבות ידע לבך:  אשר גם את (אתה) קללת אחרים.
> קוהלת ז כג: כל זה נסיתי בחכמה; אמרתי אחכמה והיא רחוקה ממני.
> קוהלת ז כד: רחוק מה שהיה; ועמק עמק מי ימצאנו.
> קוהלת ז כה: סבותי אני ולבי לדעת ולתור ובקש חכמה וחשבון; ולדעת רשע כסל והסכלות הוללות.
> קוהלת ז כו: ומוצא אני מר ממות את האשה אשר היא מצודים וחרמים לבה אסורים ידיה; טוב לפני האלהים ימלט ממנה וחוטא ילכד בה.
> קוהלת ז כז: ראה זה מצאתי אמרה קהלת; אחת לאחת למצא חשבון.
> קוהלת ז כח: אשר עוד בקשה נפשי ולא מצאתי:  אדם אחד מאלף מצאתי ואשה בכל אלה לא מצאתי.
> קוהלת ז כט: לבד ראה זה מצאתי אשר עשה האלהים את האדם ישר; והמה בקשו חשבנות רבים.
> קוהלת ח א: מי כהחכם ומי יודע פשר דבר; חכמת אדם תאיר פניו ועז פניו ישנא.
> קוהלת ח ב: אני פי מלך שמר ועל דברת שבועת אלהים.
> קוהלת ח ג: אל תבהל מפניו תלך אל תעמד בדבר רע:  כי כל אשר יחפץ יעשה.
> קוהלת ח ד: באשר דבר מלך שלטון; ומי יאמר לו מה תעשה.
> קוהלת ח ה: שומר מצוה לא ידע דבר רע; ועת ומשפט ידע לב חכם.
> קוהלת ח ו: כי לכל חפץ יש עת ומשפט:  כי רעת האדם רבה עליו.
> קוהלת ח ז: כי איננו ידע מה שיהיה:  כי כאשר יהיה מי יגיד לו.
> קוהלת ח ח: אין אדם שליט ברוח לכלוא את הרוח ואין שלטון ביום המות ואין משלחת במלחמה; ולא ימלט רשע את בעליו.
> קוהלת ח ט: את כל זה ראיתי ונתון את לבי לכל מעשה אשר נעשה תחת השמש:  עת אשר שלט האדם באדם לרע לו.
> קוהלת ח י: ובכן ראיתי רשעים קברים ובאו וממקום קדוש יהלכו וישתכחו בעיר אשר כן עשו; גם זה הבל.
> קוהלת ח יא: אשר אין נעשה פתגם מעשה הרעה מהרה; על כן מלא לב בני האדם בהם לעשות רע.
> קוהלת ח יב: אשר חטא עשה רע מאת ומאריך לו:  כי גם יודע אני אשר יהיה טוב ליראי האלהים אשר ייראו מלפניו.
> קוהלת ח יג: וטוב לא יהיה לרשע ולא יאריך ימים כצל אשר איננו ירא מלפני אלהים.
> קוהלת ח יד: יש הבל אשר נעשה על הארץ אשר יש צדיקים אשר מגיע אלהם כמעשה הרשעים ויש רשעים שמגיע אלהם כמעשה הצדיקים:  אמרתי שגם זה הבל.
> קוהלת ח טו: ושבחתי אני את השמחה אשר אין טוב לאדם תחת השמש כי אם לאכל ולשתות ולשמוח; והוא ילונו בעמלו ימי חייו אשר נתן לו האלהים תחת השמש.
> קוהלת ח טז: כאשר נתתי את לבי לדעת חכמה ולראות את הענין אשר נעשה על הארץ:  כי גם ביום ובלילה שנה בעיניו איננו ראה.
> קוהלת ח יז: וראיתי את כל מעשה האלהים כי לא יוכל האדם למצוא את המעשה אשר נעשה תחת השמש בשל אשר יעמל האדם לבקש ולא ימצא; וגם אם יאמר החכם לדעת לא יוכל למצא.
> קוהלת ט א: כי את כל זה נתתי אל לבי ולבור את כל זה אשר הצדיקים והחכמים ועבדיהם ביד האלהים; גם אהבה גם שנאה אין יודע האדם הכל לפניהם.
> קוהלת ט ב: הכל כאשר לכל מקרה אחד לצדיק ולרשע לטוב ולטהור ולטמא ולזבח ולאשר איננו זבח:  כטוב כחטא הנשבע כאשר שבועה ירא.
> קוהלת ט ג: זה רע בכל אשר נעשה תחת השמש כי מקרה אחד לכל; וגם לב בני האדם מלא רע והוללות בלבבם בחייהם ואחריו אל המתים.
> קוהלת ט ד: כי מי אשר יבחר (יחבר) אל כל החיים יש בטחון:  כי לכלב חי הוא טוב מן האריה המת.
> קוהלת ט ה: כי החיים יודעים שימתו; והמתים אינם יודעים מאומה ואין עוד להם שכר כי נשכח זכרם.
> קוהלת ט ו: גם אהבתם גם שנאתם גם קנאתם כבר אבדה; וחלק אין להם עוד לעולם בכל אשר נעשה תחת השמש.
> קוהלת ט ז: לך אכל בשמחה לחמך ושתה בלב טוב יינך:  כי כבר רצה האלהים את מעשיך.
> קוהלת ט ח: בכל עת יהיו בגדיך לבנים; ושמן על ראשך אל יחסר.
> קוהלת ט ט: ראה חיים עם אשה אשר אהבת כל ימי חיי הבלך אשר נתן לך תחת השמש כל ימי הבלך:  כי הוא חלקך בחיים ובעמלך אשר אתה עמל תחת השמש.
> קוהלת ט י: כל אשר תמצא ידך לעשות בכחך עשה:  כי אין מעשה וחשבון ודעת וחכמה בשאול אשר אתה הלך שמה.
> קוהלת ט יא: שבתי וראה תחת השמש כי לא לקלים המרוץ ולא לגבורים המלחמה וגם לא לחכמים לחם וגם לא לנבנים עשר וגם לא לידעים חן:  כי עת ופגע יקרה את כלם.
> קוהלת ט יב: כי גם לא ידע האדם את עתו כדגים שנאחזים במצודה רעה וכצפרים האחזות בפח; כהם יוקשים בני האדם לעת רעה כשתפול עליהם פתאם.
> קוהלת ט יג: גם זה ראיתי חכמה תחת השמש; וגדולה היא אלי.
> קוהלת ט יד: עיר קטנה ואנשים בה מעט; ובא אליה מלך גדול וסבב אתה ובנה עליה מצודים גדלים.
> קוהלת ט טו: ומצא בה איש מסכן חכם ומלט הוא את העיר בחכמתו; ואדם לא זכר את האיש המסכן ההוא.
> קוהלת ט טז: ואמרתי אני טובה חכמה מגבורה; וחכמת המסכן בזויה ודבריו אינם נשמעים.
> קוהלת ט יז: דברי חכמים בנחת נשמעים מזעקת מושל בכסילים.
> קוהלת ט יח: טובה חכמה מכלי קרב; וחוטא אחד יאבד טובה הרבה.
> קוהלת י א: זבובי מות יבאיש יביע שמן רוקח; יקר מחכמה מכבוד סכלות מעט.
> קוהלת י ב: לב חכם לימינו ולב כסיל לשמאלו.
> קוהלת י ג: וגם בדרך כשהסכל (כשסכל) הלך לבו חסר; ואמר לכל סכל הוא.
> קוהלת י ד: אם רוח המושל תעלה עליך מקומך אל תנח:  כי מרפא יניח חטאים גדולים.
> קוהלת י ה: יש רעה ראיתי תחת השמש כשגגה שיצא מלפני השליט.
> קוהלת י ו: נתן הסכל במרומים רבים; ועשירים בשפל ישבו.
> קוהלת י ז: ראיתי עבדים על סוסים; ושרים הלכים כעבדים על הארץ.
> קוהלת י ח: חפר גומץ בו יפול; ופרץ גדר ישכנו נחש.
> קוהלת י ט: מסיע אבנים יעצב בהם; בוקע עצים יסכן בם.
> קוהלת י י: אם קהה הברזל והוא לא פנים קלקל וחילים יגבר; ויתרון הכשיר חכמה.
> קוהלת י יא: אם ישך הנחש בלוא לחש; ואין יתרון לבעל הלשון.
> קוהלת י יב: דברי פי חכם חן; ושפתות כסיל תבלענו.
> קוהלת י יג: תחלת דברי פיהו סכלות; ואחרית פיהו הוללות רעה.
> קוהלת י יד: והסכל ירבה דברים; לא ידע האדם מה שיהיה ואשר יהיה מאחריו מי יגיד לו.
> קוהלת י טו: עמל הכסילים תיגענו אשר לא ידע ללכת אל עיר.
> קוהלת י טז: אי לך ארץ שמלכך נער; ושריך בבקר יאכלו.
> קוהלת י יז: אשריך ארץ שמלכך בן חורים; ושריך בעת יאכלו בגבורה ולא בשתי.
> קוהלת י יח: בעצלתים ימך המקרה; ובשפלות ידים ידלף הבית.
> קוהלת י יט: לשחוק עשים לחם ויין ישמח חיים; והכסף יענה את הכל.
> קוהלת י כ: גם במדעך מלך אל תקלל ובחדרי משכבך אל תקלל עשיר:  כי עוף השמים יוליך את הקול ובעל הכנפים (כנפים) יגיד דבר.
> קוהלת יא א: שלח לחמך על פני המים:  כי ברב הימים תמצאנו.
> קוהלת יא ב: תן חלק לשבעה וגם לשמונה:  כי לא תדע מה יהיה רעה על הארץ.
> קוהלת יא ג: אם ימלאו העבים גשם על הארץ יריקו ואם יפול עץ בדרום ואם בצפון מקום שיפול העץ שם יהוא.
> קוהלת יא ד: שמר רוח לא יזרע; וראה בעבים לא יקצור.
> קוהלת יא ה: כאשר אינך יודע מה דרך הרוח כעצמים בבטן המלאה:  ככה לא תדע את מעשה האלהים אשר יעשה את הכל.
> קוהלת יא ו: בבקר זרע את זרעך ולערב אל תנח ידך:  כי אינך יודע אי זה יכשר הזה או זה ואם שניהם כאחד טובים.
> קוהלת יא ז: ומתוק האור; וטוב לעינים לראות את השמש.
> קוהלת יא ח: כי אם שנים הרבה יחיה האדם בכלם ישמח; ויזכר את ימי החשך כי הרבה יהיו כל שבא הבל.
> קוהלת יא ט: שמח בחור בילדותיך ויטיבך לבך בימי בחורותיך והלך בדרכי לבך ובמראי עיניך; ודע כי על כל אלה יביאך האלהים במשפט.
> קוהלת יא י: והסר כעס מלבך והעבר רעה מבשרך:  כי הילדות והשחרות הבל.
> קוהלת יב א: וזכר את בוראיך בימי בחורתיך:  עד אשר לא יבאו ימי הרעה והגיעו שנים אשר תאמר אין לי בהם חפץ.
> קוהלת יב ב: עד אשר לא תחשך השמש והאור והירח והכוכבים; ושבו העבים אחר הגשם.
> קוהלת יב ג: ביום שיזעו שמרי הבית והתעותו אנשי החיל; ובטלו הטחנות כי מעטו וחשכו הראות בארבות.
> קוהלת יב ד: וסגרו דלתים בשוק בשפל קול הטחנה; ויקום לקול הצפור וישחו כל בנות השיר.
> קוהלת יב ה: גם מגבה יראו וחתחתים בדרך וינאץ השקד ויסתבל החגב ותפר האביונה:  כי הלך האדם אל בית עולמו וסבבו בשוק הסופדים.
> קוהלת יב ו: עד אשר לא ירחק (ירתק) חבל הכסף ותרוץ גלת הזהב; ותשבר כד על המבוע ונרץ הגלגל אל הבור.
> קוהלת יב ז: וישב העפר על הארץ כשהיה; והרוח תשוב אל האלהים אשר נתנה.
> קוהלת יב ח: הבל הבלים אמר הקוהלת הכל הבל.
> קוהלת יב ט: ויתר שהיה קהלת חכם:  עוד למד דעת את העם ואזן וחקר תקן משלים הרבה.
> קוהלת יב י: בקש קהלת למצא דברי חפץ; וכתוב ישר דברי אמת.
> קוהלת יב יא: דברי חכמים כדרבנות וכמשמרות נטועים בעלי אספות; נתנו מרעה אחד.
> קוהלת יב יב: ויתר מהמה בני הזהר:  עשות ספרים הרבה אין קץ ולהג הרבה יגעת בשר.
> קוהלת יב יג: סוף דבר הכל נשמע:  את האלהים ירא ואת מצותיו שמור כי זה כל האדם.
> קוהלת יב יד: כי את כל מעשה האלהים יבא במשפט על כל נעלם:  אם טוב ואם רע.    