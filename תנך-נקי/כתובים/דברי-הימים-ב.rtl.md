> דברי-הימים-ב א א: ויתחזק שלמה בן דויד על מלכותו; ויהוה אלהיו עמו ויגדלהו למעלה.
> דברי-הימים-ב א ב: ויאמר שלמה לכל ישראל לשרי האלפים והמאות ולשפטים ולכל נשיא לכל ישראל ראשי האבות.
> דברי-הימים-ב א ג: וילכו שלמה וכל הקהל עמו לבמה אשר בגבעון:  כי שם היה אהל מועד האלהים אשר עשה משה עבד יהוה במדבר.
> דברי-הימים-ב א ד: אבל ארון האלהים העלה דויד מקרית יערים בהכין לו דויד:  כי נטה לו אהל בירושלם.
> דברי-הימים-ב א ה: ומזבח הנחשת אשר עשה בצלאל בן אורי בן חור שם לפני משכן יהוה; וידרשהו שלמה והקהל.
> דברי-הימים-ב א ו: ויעל שלמה שם על מזבח הנחשת לפני יהוה אשר לאהל מועד; ויעל עליו עלות אלף.
> דברי-הימים-ב א ז: בלילה ההוא נראה אלהים לשלמה; ויאמר לו שאל מה אתן לך.
> דברי-הימים-ב א ח: ויאמר שלמה לאלהים אתה עשית עם דויד אבי חסד גדול; והמלכתני תחתיו.
> דברי-הימים-ב א ט: עתה יהוה אלהים יאמן דברך עם דויד אבי:  כי אתה המלכתני על עם רב כעפר הארץ.
> דברי-הימים-ב א י: עתה חכמה ומדע תן לי ואצאה לפני העם הזה ואבואה:  כי מי ישפט את עמך הזה הגדול.
> דברי-הימים-ב א יא: ויאמר אלהים לשלמה יען אשר היתה זאת עם לבבך ולא שאלת עשר נכסים וכבוד ואת נפש שנאיך וגם ימים רבים לא שאלת; ותשאל לך חכמה ומדע אשר תשפוט את עמי אשר המלכתיך עליו.
> דברי-הימים-ב א יב: החכמה והמדע נתון לך; ועשר ונכסים וכבוד אתן לך אשר לא היה כן למלכים אשר לפניך ואחריך לא יהיה כן.
> דברי-הימים-ב א יג: ויבא שלמה לבמה אשר בגבעון ירושלם מלפני אהל מועד; וימלך על ישראל.
> דברי-הימים-ב א יד: ויאסף שלמה רכב ופרשים ויהי לו אלף וארבע מאות רכב ושנים עשר אלף פרשים; ויניחם בערי הרכב ועם המלך בירושלם.
> דברי-הימים-ב א טו: ויתן המלך את הכסף ואת הזהב בירושלם כאבנים; ואת הארזים נתן כשקמים אשר בשפלה לרב.
> דברי-הימים-ב א טז: ומוצא הסוסים אשר לשלמה ממצרים; ומקוא סחרי המלך מקוא יקחו במחיר.
> דברי-הימים-ב א יז: ויעלו ויוציאו ממצרים מרכבה בשש מאות כסף וסוס בחמשים ומאה; וכן לכל מלכי החתים ומלכי ארם בידם יוציאו.
> דברי-הימים-ב א יח: ויאמר שלמה לבנות בית לשם יהוה ובית למלכותו.
> דברי-הימים-ב ב א: ויספר שלמה שבעים אלף איש סבל ושמונים אלף איש חצב בהר; ומנצחים עליהם שלשת אלפים ושש מאות.
> דברי-הימים-ב ב ב: וישלח שלמה אל חורם מלך צר לאמר:  כאשר עשית עם דויד אבי ותשלח לו ארזים לבנות לו בית לשבת בו.
> דברי-הימים-ב ב ג: הנה אני בונה בית לשם יהוה אלהי להקדיש לו להקטיר לפניו קטרת סמים ומערכת תמיד ועלות לבקר ולערב לשבתות ולחדשים ולמועדי יהוה אלהינו:  לעולם זאת על ישראל.
> דברי-הימים-ב ב ד: והבית אשר אני בונה גדול:  כי גדול אלהינו מכל האלהים.
> דברי-הימים-ב ב ה: ומי יעצר כח לבנות לו בית כי השמים ושמי השמים לא יכלכלהו; ומי אני אשר אבנה לו בית כי אם להקטיר לפניו.
> דברי-הימים-ב ב ו: ועתה שלח לי איש חכם לעשות בזהב ובכסף ובנחשת ובברזל ובארגון וכרמיל ותכלת וידע לפתח פתוחים:  עם החכמים אשר עמי ביהודה ובירושלם אשר הכין דויד אבי.
> דברי-הימים-ב ב ז: ושלח לי עצי ארזים ברושים ואלגומים מהלבנון כי אני ידעתי אשר עבדיך יודעים לכרות עצי לבנון; והנה עבדי עם עבדיך.
> דברי-הימים-ב ב ח: ולהכין לי עצים לרב:  כי הבית אשר אני בונה גדול והפלא.
> דברי-הימים-ב ב ט: והנה לחטבים לכרתי העצים נתתי חטים מכות לעבדיך כרים עשרים אלף ושערים כרים עשרים אלף; ויין בתים עשרים אלף ושמן בתים עשרים אלף.
> דברי-הימים-ב ב י: ויאמר חורם מלך צר בכתב וישלח אל שלמה:  באהבת יהוה את עמו נתנך עליהם מלך.
> דברי-הימים-ב ב יא: ויאמר חורם ברוך יהוה אלהי ישראל אשר עשה את השמים ואת הארץ:  אשר נתן לדויד המלך בן חכם יודע שכל ובינה אשר יבנה בית ליהוה ובית למלכותו.
> דברי-הימים-ב ב יב: ועתה שלחתי איש חכם יודע בינה לחורם אבי.
> דברי-הימים-ב ב יג: בן אשה מן בנות דן ואביו איש צרי יודע לעשות בזהב ובכסף בנחשת בברזל באבנים ובעצים בארגמן בתכלת ובבוץ ובכרמיל ולפתח כל פתוח ולחשב כל מחשבת אשר ינתן לו עם חכמיך וחכמי אדני דויד אביך.
> דברי-הימים-ב ב יד: ועתה החטים והשערים השמן והיין אשר אמר אדני ישלח לעבדיו.
> דברי-הימים-ב ב טו: ואנחנו נכרת עצים מן הלבנון ככל צרכך ונביאם לך רפסדות על ים יפו; ואתה תעלה אתם ירושלם.
> דברי-הימים-ב ב טז: ויספר שלמה כל האנשים הגירים אשר בארץ ישראל אחרי הספר אשר ספרם דויד אביו; וימצאו מאה וחמשים אלף ושלשת אלפים ושש מאות.
> דברי-הימים-ב ב יז: ויעש מהם שבעים אלף סבל ושמנים אלף חצב בהר; ושלשת אלפים ושש מאות מנצחים להעביד את העם.
> דברי-הימים-ב ג א: ויחל שלמה לבנות את בית יהוה בירושלם בהר המוריה אשר נראה לדויד אביהו אשר הכין במקום דויד בגרן ארנן היבוסי.
> דברי-הימים-ב ג ב: ויחל לבנות בחדש השני בשני בשנת ארבע למלכותו.
> דברי-הימים-ב ג ג: ואלה הוסד שלמה לבנות את בית האלהים:  הארך אמות במדה הראשונה אמות ששים ורחב אמות עשרים.
> דברי-הימים-ב ג ד: והאולם אשר על פני הארך על פני רחב הבית אמות עשרים והגבה מאה ועשרים; ויצפהו מפנימה זהב טהור.
> דברי-הימים-ב ג ה: ואת הבית הגדול חפה עץ ברושים ויחפהו זהב טוב; ויעל עליו תמרים ושרשרת.
> דברי-הימים-ב ג ו: ויצף את הבית אבן יקרה לתפארת; והזהב זהב פרוים.
> דברי-הימים-ב ג ז: ויחף את הבית הקרות הספים וקירותיו ודלתותיו זהב; ופתח כרובים על הקירות.
> דברי-הימים-ב ג ח: ויעש את בית קדש הקדשים ארכו על פני רחב הבית אמות עשרים ורחבו אמות עשרים; ויחפהו זהב טוב לככרים שש מאות.
> דברי-הימים-ב ג ט: ומשקל למסמרות לשקלים חמשים זהב; והעליות חפה זהב.
> דברי-הימים-ב ג י: ויעש בבית קדש הקדשים כרובים שנים מעשה צעצעים; ויצפו אתם זהב.
> דברי-הימים-ב ג יא: וכנפי הכרובים ארכם אמות עשרים; כנף האחד לאמות חמש מגעת לקיר הבית והכנף האחרת אמות חמש מגיע לכנף הכרוב האחר.
> דברי-הימים-ב ג יב: וכנף הכרוב האחד אמות חמש מגיע לקיר הבית; והכנף האחרת אמות חמש דבקה לכנף הכרוב האחר.
> דברי-הימים-ב ג יג: כנפי הכרובים האלה פרשים אמות עשרים; והם עמדים על רגליהם ופניהם לבית.
> דברי-הימים-ב ג יד: ויעש את הפרכת תכלת וארגמן וכרמיל ובוץ; ויעל עליו כרובים.
> דברי-הימים-ב ג טו: ויעש לפני הבית עמודים שנים אמות שלשים וחמש ארך; והצפת אשר על ראשו אמות חמש.
> דברי-הימים-ב ג טז: ויעש שרשרות בדביר ויתן על ראש העמדים; ויעש רמונים מאה ויתן בשרשרות.
> דברי-הימים-ב ג יז: ויקם את העמודים על פני ההיכל אחד מימין ואחד מהשמאול; ויקרא שם הימיני (הימני) יכין ושם השמאלי בעז.
> דברי-הימים-ב ד א: ויעש מזבח נחשת עשרים אמה ארכו ועשרים אמה רחבו; ועשר אמות קומתו.
> דברי-הימים-ב ד ב: ויעש את הים מוצק:  עשר באמה משפתו אל שפתו עגול סביב וחמש באמה קומתו וקו שלשים באמה יסב אתו סביב.
> דברי-הימים-ב ד ג: ודמות בקרים תחת לו סביב סביב סובבים אתו עשר באמה מקיפים את הים סביב:  שנים טורים הבקר יצוקים במצקתו.
> דברי-הימים-ב ד ד: עומד על שנים עשר בקר שלשה פנים צפונה ושלושה פנים ימה ושלשה פנים נגבה ושלשה פנים מזרחה והים עליהם מלמעלה; וכל אחריהם ביתה.
> דברי-הימים-ב ד ה: ועביו טפח ושפתו כמעשה שפת כוס פרח שושנה; מחזיק בתים שלשת אלפים יכיל.
> דברי-הימים-ב ד ו: ויעש כיורים עשרה ויתן חמשה מימין וחמשה משמאול לרחצה בהם את מעשה העולה ידיחו בם; והים לרחצה לכהנים בו.
> דברי-הימים-ב ד ז: ויעש את מנרות הזהב עשר כמשפטם; ויתן בהיכל חמש מימין וחמש משמאול.
> דברי-הימים-ב ד ח: ויעש שלחנות עשרה וינח בהיכל חמשה מימין וחמשה משמאול; ויעש מזרקי זהב מאה.
> דברי-הימים-ב ד ט: ויעש חצר הכהנים והעזרה הגדולה; ודלתות לעזרה ודלתותיהם צפה נחשת.
> דברי-הימים-ב ד י: ואת הים נתן מכתף הימנית קדמה ממול נגבה.
> דברי-הימים-ב ד יא: ויעש חורם את הסירות ואת היעים ואת המזרקות; ויכל חירם (חורם) לעשות את המלאכה אשר עשה למלך שלמה בבית האלהים.
> דברי-הימים-ב ד יב: עמודים שנים והגלות והכתרות על ראש העמודים שתים; והשבכות שתים לכסות את שתי גלות הכתרות אשר על ראש העמודים.
> דברי-הימים-ב ד יג: ואת הרמונים ארבע מאות לשתי השבכות; שנים טורים רמונים לשבכה האחת לכסות את שתי גלות הכתרות אשר על פני העמודים.
> דברי-הימים-ב ד יד: ואת המכנות עשה; ואת הכירות עשה על המכנות.
> דברי-הימים-ב ד טו: את הים אחד; ואת הבקר שנים עשר תחתיו.
> דברי-הימים-ב ד טז: ואת הסירות ואת היעים ואת המזלגות ואת כל כליהם עשה חורם אביו למלך שלמה לבית יהוה נחשת מרוק.
> דברי-הימים-ב ד יז: בככר הירדן יצקם המלך בעבי האדמה בין סכות ובין צרדתה.
> דברי-הימים-ב ד יח: ויעש שלמה כל הכלים האלה לרב מאד:  כי לא נחקר משקל הנחשת.
> דברי-הימים-ב ד יט: ויעש שלמה את כל הכלים אשר בית האלהים; ואת מזבח הזהב ואת השלחנות ועליהם לחם הפנים.
> דברי-הימים-ב ד כ: ואת המנרות ונרתיהם לבערם כמשפט לפני הדביר זהב סגור.
> דברי-הימים-ב ד כא: והפרח והנרות והמלקחים זהב; הוא מכלות זהב.
> דברי-הימים-ב ד כב: והמזמרות והמזרקות והכפות והמחתות זהב סגור; ופתח הבית דלתותיו הפנימיות לקדש הקדשים ודלתי הבית להיכל זהב.
> דברי-הימים-ב ה א: ותשלם כל המלאכה אשר עשה שלמה לבית יהוה;    ויבא שלמה את קדשי דויד אביו ואת הכסף ואת הזהב ואת כל הכלים נתן באצרות בית האלהים.
> דברי-הימים-ב ה ב: אז יקהיל שלמה את זקני ישראל ואת כל ראשי המטות נשיאי האבות לבני ישראל אל ירושלם:  להעלות את ארון ברית יהוה מעיר דויד היא ציון.
> דברי-הימים-ב ה ג: ויקהלו אל המלך כל איש ישראל בחג:  הוא החדש השבעי.
> דברי-הימים-ב ה ד: ויבאו כל זקני ישראל; וישאו הלוים את הארון.
> דברי-הימים-ב ה ה: ויעלו את הארון ואת אהל מועד ואת כל כלי הקדש אשר באהל:  העלו אתם הכהנים הלוים.
> דברי-הימים-ב ה ו: והמלך שלמה וכל עדת ישראל הנועדים עליו לפני הארון:  מזבחים צאן ובקר אשר לא יספרו ולא ימנו מרב.
> דברי-הימים-ב ה ז: ויביאו הכהנים את ארון ברית יהוה אל מקומו אל דביר הבית אל קדש הקדשים:  אל תחת כנפי הכרובים.
> דברי-הימים-ב ה ח: ויהיו הכרובים פרשים כנפים על מקום הארון; ויכסו הכרובים על הארון ועל בדיו מלמעלה.
> דברי-הימים-ב ה ט: ויאריכו הבדים ויראו ראשי הבדים מן הארון על פני הדביר ולא יראו החוצה; ויהי שם עד היום הזה.
> דברי-הימים-ב ה י: אין בארון רק שני הלחות אשר נתן משה בחרב:  אשר כרת יהוה עם בני ישראל בצאתם ממצרים.
> דברי-הימים-ב ה יא: ויהי בצאת הכהנים מן הקדש:  כי כל הכהנים הנמצאים התקדשו אין לשמור למחלקות.
> דברי-הימים-ב ה יב: והלוים המשררים לכלם לאסף להימן לידתון ולבניהם ולאחיהם מלבשים בוץ במצלתים ובנבלים וכנרות עמדים מזרח למזבח; ועמהם כהנים למאה ועשרים מחצררים (מחצרים) בחצצרות.
> דברי-הימים-ב ה יג: ויהי כאחד למחצצרים (למחצרים) ולמשררים להשמיע קול אחד להלל ולהדות ליהוה וכהרים קול בחצצרות ובמצלתים ובכלי השיר ובהלל ליהוה כי טוב כי לעולם חסדו; והבית מלא ענן בית יהוה.
> דברי-הימים-ב ה יד: ולא יכלו הכהנים לעמוד לשרת מפני הענן:  כי מלא כבוד יהוה את בית האלהים.
> דברי-הימים-ב ו א: אז אמר שלמה:  יהוה אמר לשכון בערפל.
> דברי-הימים-ב ו ב: ואני בניתי בית זבל לך; ומכון לשבתך עולמים.
> דברי-הימים-ב ו ג: ויסב המלך את פניו ויברך את כל קהל ישראל; וכל קהל ישראל עומד.
> דברי-הימים-ב ו ד: ויאמר ברוך יהוה אלהי ישראל אשר דבר בפיו את דויד אבי; ובידיו מלא לאמר.
> דברי-הימים-ב ו ה: מן היום אשר הוצאתי את עמי מארץ מצרים לא בחרתי בעיר מכל שבטי ישראל לבנות בית להיות שמי שם; ולא בחרתי באיש להיות נגיד על עמי ישראל.
> דברי-הימים-ב ו ו: ואבחר בירושלם להיות שמי שם; ואבחר בדויד להיות על עמי ישראל.
> דברי-הימים-ב ו ז: ויהי עם לבב דויד אבי לבנות בית לשם יהוה אלהי ישראל.
> דברי-הימים-ב ו ח: ויאמר יהוה אל דויד אבי יען אשר היה עם לבבך לבנות בית לשמי הטיבות כי היה עם לבבך.
> דברי-הימים-ב ו ט: רק אתה לא תבנה הבית:  כי בנך היוצא מחלציך הוא יבנה הבית לשמי.
> דברי-הימים-ב ו י: ויקם יהוה את דברו אשר דבר; ואקום תחת דויד אבי ואשב על כסא ישראל כאשר דבר יהוה ואבנה הבית לשם יהוה אלהי ישראל.
> דברי-הימים-ב ו יא: ואשים שם את הארון אשר שם ברית יהוה אשר כרת עם בני ישראל.
> דברי-הימים-ב ו יב: ויעמד לפני מזבח יהוה נגד כל קהל ישראל; ויפרש כפיו.
> דברי-הימים-ב ו יג: כי עשה שלמה כיור נחשת ויתנהו בתוך העזרה חמש אמות ארכו וחמש אמות רחבו ואמות שלוש קומתו; ויעמד עליו ויברך על ברכיו נגד כל קהל ישראל ויפרש כפיו השמימה.
> דברי-הימים-ב ו יד: ויאמר יהוה אלהי ישראל אין כמוך אלהים בשמים ובארץ:  שמר הברית והחסד לעבדיך ההלכים לפניך בכל לבם.
> דברי-הימים-ב ו טו: אשר שמרת לעבדך דויד אבי את אשר דברת לו; ותדבר בפיך ובידך מלאת כיום הזה.
> דברי-הימים-ב ו טז: ועתה יהוה אלהי ישראל שמר לעבדך דויד אבי את אשר דברת לו לאמר לא יכרת לך איש מלפני יושב על כסא ישראל:  רק אם ישמרו בניך את דרכם ללכת בתורתי כאשר הלכת לפני.
> דברי-הימים-ב ו יז: ועתה יהוה אלהי ישראל:  יאמן דברך אשר דברת לעבדך לדויד.
> דברי-הימים-ב ו יח: כי האמנם ישב אלהים את האדם על הארץ:  הנה שמים ושמי השמים לא יכלכלוך אף כי הבית הזה אשר בניתי.
> דברי-הימים-ב ו יט: ופנית אל תפלת עבדך ואל תחנתו יהוה אלהי:  לשמע אל הרנה ואל התפלה אשר עבדך מתפלל לפניך.
> דברי-הימים-ב ו כ: להיות עיניך פתחות אל הבית הזה יומם ולילה אל המקום אשר אמרת לשום שמך שם:  לשמוע אל התפלה אשר יתפלל עבדך אל המקום הזה.
> דברי-הימים-ב ו כא: ושמעת אל תחנוני עבדך ועמך ישראל אשר יתפללו אל המקום הזה; ואתה תשמע ממקום שבתך מן השמים ושמעת וסלחת.
> דברי-הימים-ב ו כב: אם יחטא איש לרעהו ונשא בו אלה להאלתו; ובא אלה לפני מזבחך בבית הזה.
> דברי-הימים-ב ו כג: ואתה תשמע מן השמים ועשית ושפטת את עבדיך להשיב לרשע לתת דרכו בראשו; ולהצדיק צדיק לתת לו כצדקתו.
> דברי-הימים-ב ו כד: ואם ינגף עמך ישראל לפני אויב כי יחטאו לך; ושבו והודו את שמך והתפללו והתחננו לפניך בבית הזה.
> דברי-הימים-ב ו כה: ואתה תשמע מן השמים וסלחת לחטאת עמך ישראל; והשיבותם אל האדמה אשר נתתה להם ולאבתיהם.
> דברי-הימים-ב ו כו: בהעצר השמים ולא יהיה מטר כי יחטאו לך; והתפללו אל המקום הזה והודו את שמך מחטאתם ישובון כי תענם.
> דברי-הימים-ב ו כז: ואתה תשמע השמים וסלחת לחטאת עבדיך ועמך ישראל כי תורם אל הדרך הטובה אשר ילכו בה; ונתתה מטר על ארצך אשר נתתה לעמך לנחלה.
> דברי-הימים-ב ו כח: רעב כי יהיה בארץ דבר כי יהיה שדפון וירקון ארבה וחסיל כי יהיה כי יצר לו איביו בארץ שעריו:  כל נגע וכל מחלה.
> דברי-הימים-ב ו כט: כל תפלה כל תחנה אשר יהיה לכל האדם ולכל עמך ישראל אשר ידעו איש נגעו ומכאבו ופרש כפיו אל הבית הזה.
> דברי-הימים-ב ו ל: ואתה תשמע מן השמים מכון שבתך וסלחת ונתתה לאיש ככל דרכיו אשר תדע את לבבו:  כי אתה לבדך ידעת את לבב בני האדם.
> דברי-הימים-ב ו לא: למען ייראוך ללכת בדרכיך כל הימים אשר הם חיים על פני האדמה אשר נתתה לאבתינו.
> דברי-הימים-ב ו לב: וגם אל הנכרי אשר לא מעמך ישראל הוא ובא מארץ רחוקה למען שמך הגדול וידך החזקה וזרועך הנטויה; ובאו והתפללו אל הבית הזה.
> דברי-הימים-ב ו לג: ואתה תשמע מן השמים ממכון שבתך ועשית ככל אשר יקרא אליך הנכרי:  למען ידעו כל עמי הארץ את שמך וליראה אתך כעמך ישראל ולדעת כי שמך נקרא על הבית הזה אשר בניתי.
> דברי-הימים-ב ו לד: כי יצא עמך למלחמה על איביו בדרך אשר תשלחם; והתפללו אליך דרך העיר הזאת אשר בחרת בה והבית אשר בניתי לשמך.
> דברי-הימים-ב ו לה: ושמעת מן השמים את תפלתם ואת תחנתם; ועשית משפטם.
> דברי-הימים-ב ו לו: כי יחטאו לך כי אין אדם אשר לא יחטא ואנפת בם ונתתם לפני אויב; ושבום שוביהם אל ארץ רחוקה או קרובה.
> דברי-הימים-ב ו לז: והשיבו אל לבבם בארץ אשר נשבו שם; ושבו והתחננו אליך בארץ שבים לאמר חטאנו העוינו ורשענו.
> דברי-הימים-ב ו לח: ושבו אליך בכל לבם ובכל נפשם בארץ שבים אשר שבו אתם; והתפללו דרך ארצם אשר נתתה לאבותם והעיר אשר בחרת ולבית אשר בניתי לשמך.
> דברי-הימים-ב ו לט: ושמעת מן השמים ממכון שבתך את תפלתם ואת תחנתיהם ועשית משפטם; וסלחת לעמך אשר חטאו לך.
> דברי-הימים-ב ו מ: עתה אלהי יהיו נא עיניך פתחות ואזניך קשבות לתפלת המקום הזה.
> דברי-הימים-ב ו מא: ועתה קומה יהוה אלהים לנוחך אתה וארון עזך; כהניך יהוה אלהים ילבשו תשועה וחסידיך ישמחו בטוב.
> דברי-הימים-ב ו מב: יהוה אלהים אל תשב פני משיחך:  זכרה לחסדי דויד עבדך.
> דברי-הימים-ב ז א: וככלות שלמה להתפלל והאש ירדה מהשמים ותאכל העלה והזבחים; וכבוד יהוה מלא את הבית.
> דברי-הימים-ב ז ב: ולא יכלו הכהנים לבוא אל בית יהוה:  כי מלא כבוד יהוה את בית יהוה.
> דברי-הימים-ב ז ג: וכל בני ישראל ראים ברדת האש וכבוד יהוה על הבית; ויכרעו אפים ארצה על הרצפה וישתחוו והדות ליהוה כי טוב כי לעולם חסדו.
> דברי-הימים-ב ז ד: והמלך וכל העם זבחים זבח לפני יהוה.
> דברי-הימים-ב ז ה: ויזבח המלך שלמה את זבח הבקר עשרים ושנים אלף וצאן מאה ועשרים אלף; ויחנכו את בית האלהים המלך וכל העם.
> דברי-הימים-ב ז ו: והכהנים על משמרותם עמדים והלוים בכלי שיר יהוה אשר עשה דויד המלך להדות ליהוה כי לעולם חסדו בהלל דויד בידם; והכהנים מחצצרים (מחצרים) נגדם וכל ישראל עמדים.
> דברי-הימים-ב ז ז: ויקדש שלמה את תוך החצר אשר לפני בית יהוה כי עשה שם העלות ואת חלבי השלמים:  כי מזבח הנחשת אשר עשה שלמה לא יכול להכיל את העלה ואת המנחה ואת החלבים.
> דברי-הימים-ב ז ח: ויעש שלמה את החג בעת ההיא שבעת ימים וכל ישראל עמו קהל גדול מאד:  מלבוא חמת עד נחל מצרים.
> דברי-הימים-ב ז ט: ויעשו ביום השמיני עצרת:  כי חנכת המזבח עשו שבעת ימים והחג שבעת ימים.
> דברי-הימים-ב ז י: וביום עשרים ושלשה לחדש השביעי שלח את העם לאהליהם שמחים וטובי לב על הטובה אשר עשה יהוה לדויד ולשלמה ולישראל עמו.
> דברי-הימים-ב ז יא: ויכל שלמה את בית יהוה ואת בית המלך; ואת כל הבא על לב שלמה לעשות בבית יהוה ובביתו הצליח.
> דברי-הימים-ב ז יב: וירא יהוה אל שלמה בלילה; ויאמר לו שמעתי את תפלתך ובחרתי במקום הזה לי לבית זבח.
> דברי-הימים-ב ז יג: הן אעצר השמים ולא יהיה מטר והן אצוה על חגב לאכול הארץ; ואם אשלח דבר בעמי.
> דברי-הימים-ב ז יד: ויכנעו עמי אשר נקרא שמי עליהם ויתפללו ויבקשו פני וישבו מדרכיהם הרעים ואני אשמע מן השמים ואסלח לחטאתם וארפא את ארצם.
> דברי-הימים-ב ז טו: עתה עיני יהיו פתחות ואזני קשבות לתפלת המקום הזה.
> דברי-הימים-ב ז טז: ועתה בחרתי והקדשתי את הבית הזה להיות שמי שם עד עולם; והיו עיני ולבי שם כל הימים.
> דברי-הימים-ב ז יז: ואתה אם תלך לפני כאשר הלך דויד אביך ולעשות ככל אשר צויתיך; וחקי ומשפטי תשמור.
> דברי-הימים-ב ז יח: והקימותי את כסא מלכותך:  כאשר כרתי לדויד אביך לאמר לא יכרת לך איש מושל בישראל.
> דברי-הימים-ב ז יט: ואם תשובון אתם ועזבתם חקותי ומצותי אשר נתתי לפניכם; והלכתם ועבדתם אלהים אחרים והשתחויתם להם.
> דברי-הימים-ב ז כ: ונתשתים מעל אדמתי אשר נתתי להם ואת הבית הזה אשר הקדשתי לשמי אשליך מעל פני; ואתננו למשל ולשנינה בכל העמים.
> דברי-הימים-ב ז כא: והבית הזה אשר היה עליון לכל עבר עליו ישם; ואמר במה עשה יהוה ככה לארץ הזאת ולבית הזה.
> דברי-הימים-ב ז כב: ואמרו על אשר עזבו את יהוה אלהי אבתיהם אשר הוציאם מארץ מצרים ויחזיקו באלהים אחרים וישתחוו להם ויעבדום; על כן הביא עליהם את כל הרעה הזאת.
> דברי-הימים-ב ח א: ויהי מקץ עשרים שנה אשר בנה שלמה את בית יהוה ואת ביתו.
> דברי-הימים-ב ח ב: והערים אשר נתן חורם לשלמה בנה שלמה אתם; ויושב שם את בני ישראל.
> דברי-הימים-ב ח ג: וילך שלמה חמת צובה ויחזק עליה.
> דברי-הימים-ב ח ד: ויבן את תדמר במדבר ואת כל ערי המסכנות אשר בנה בחמת.
> דברי-הימים-ב ח ה: ויבן את בית חורון העליון ואת בית חורון התחתון ערי מצור חומות דלתים ובריח.
> דברי-הימים-ב ח ו: ואת בעלת ואת כל ערי המסכנות אשר היו לשלמה ואת כל ערי הרכב ואת ערי הפרשים; ואת כל חשק שלמה אשר חשק לבנות בירושלם ובלבנון ובכל ארץ ממשלתו.
> דברי-הימים-ב ח ז: כל העם הנותר מן החתי והאמרי והפרזי והחוי והיבוסי אשר לא מישראל המה.
> דברי-הימים-ב ח ח: מן בניהם אשר נותרו אחריהם בארץ אשר לא כלום בני ישראל; ויעלם שלמה למס עד היום הזה.
> דברי-הימים-ב ח ט: ומן בני ישראל אשר לא נתן שלמה לעבדים למלאכתו:  כי המה אנשי מלחמה ושרי שלישיו ושרי רכבו ופרשיו.
> דברי-הימים-ב ח י: ואלה שרי הנציבים (הנצבים) אשר למלך שלמה חמשים ומאתים הרדים בעם.
> דברי-הימים-ב ח יא: ואת בת פרעה העלה שלמה מעיר דויד לבית אשר בנה לה:  כי אמר לא תשב אשה לי בבית דויד מלך ישראל כי קדש המה אשר באה אליהם ארון יהוה.
> דברי-הימים-ב ח יב: אז העלה שלמה עלות ליהוה על מזבח יהוה אשר בנה לפני האולם.
> דברי-הימים-ב ח יג: ובדבר יום ביום להעלות כמצות משה לשבתות ולחדשים ולמועדות שלוש פעמים בשנה בחג המצות ובחג השבעות ובחג הסכות.
> דברי-הימים-ב ח יד: ויעמד כמשפט דויד אביו את מחלקות הכהנים על עבדתם והלוים על משמרותם להלל ולשרת נגד הכהנים לדבר יום ביומו והשערים במחלקותם לשער ושער:  כי כן מצות דויד איש האלהים.
> דברי-הימים-ב ח טו: ולא סרו מצות המלך על הכהנים והלוים לכל דבר ולאצרות.
> דברי-הימים-ב ח טז: ותכן כל מלאכת שלמה עד היום מוסד בית יהוה ועד כלתו:  שלם בית יהוה.
> דברי-הימים-ב ח יז: אז הלך שלמה לעציון גבר ואל אילות על שפת הים בארץ אדום.
> דברי-הימים-ב ח יח: וישלח לו חורם ביד עבדיו אוניות (אניות) ועבדים יודעי ים ויבאו עם עבדי שלמה אופירה ויקחו משם ארבע מאות וחמשים ככר זהב; ויביאו אל המלך שלמה.
> דברי-הימים-ב ט א: ומלכת שבא שמעה את שמע שלמה ותבוא לנסות את שלמה בחידות בירושלם בחיל כבד מאד וגמלים נשאים בשמים וזהב לרב ואבן יקרה; ותבוא אל שלמה ותדבר עמו את כל אשר היה עם לבבה.
> דברי-הימים-ב ט ב: ויגד לה שלמה את כל דבריה; ולא נעלם דבר משלמה אשר לא הגיד לה.
> דברי-הימים-ב ט ג: ותרא מלכת שבא את חכמת שלמה והבית אשר בנה.
> דברי-הימים-ב ט ד: ומאכל שלחנו ומושב עבדיו ומעמד משרתיו ומלבושיהם ומשקיו ומלבושיהם ועליתו אשר יעלה בית יהוה; ולא היה עוד בה רוח.
> דברי-הימים-ב ט ה: ותאמר אל המלך אמת הדבר אשר שמעתי בארצי על דבריך ועל חכמתך.
> דברי-הימים-ב ט ו: ולא האמנתי לדבריהם עד אשר באתי ותראינה עיני והנה לא הגד לי חצי מרבית חכמתך:  יספת על השמועה אשר שמעתי.
> דברי-הימים-ב ט ז: אשרי אנשיך ואשרי עבדיך אלה העמדים לפניך תמיד ושמעים את חכמתך.
> דברי-הימים-ב ט ח: יהי יהוה אלהיך ברוך אשר חפץ בך לתתך על כסאו למלך ליהוה אלהיך:  באהבת אלהיך את ישראל להעמידו לעולם ויתנך עליהם למלך לעשות משפט וצדקה.
> דברי-הימים-ב ט ט: ותתן למלך מאה ועשרים ככר זהב ובשמים לרב מאד ואבן יקרה; ולא היה כבשם ההוא אשר נתנה מלכת שבא למלך שלמה.
> דברי-הימים-ב ט י: וגם עבדי חירם (חורם) ועבדי שלמה אשר הביאו זהב מאופיר הביאו עצי אלגומים ואבן יקרה.
> דברי-הימים-ב ט יא: ויעש המלך את עצי האלגומים מסלות לבית יהוה ולבית המלך וכנרות ונבלים לשרים; ולא נראו כהם לפנים בארץ יהודה.
> דברי-הימים-ב ט יב: והמלך שלמה נתן למלכת שבא את כל חפצה אשר שאלה מלבד אשר הביאה אל המלך; ותהפך ותלך לארצה היא ועבדיה.
> דברי-הימים-ב ט יג: ויהי משקל הזהב אשר בא לשלמה בשנה אחת שש מאות וששים ושש ככרי זהב.
> דברי-הימים-ב ט יד: לבד מאנשי התרים והסחרים מביאים; וכל מלכי ערב ופחות הארץ מביאים זהב וכסף לשלמה.
> דברי-הימים-ב ט טו: ויעש המלך שלמה מאתים צנה זהב שחוט:  שש מאות זהב שחוט יעלה על הצנה האחת.
> דברי-הימים-ב ט טז: ושלש מאות מגנים זהב שחוט שלש מאות זהב יעלה על המגן האחת; ויתנם המלך בבית יער הלבנון.
> דברי-הימים-ב ט יז: ויעש המלך כסא שן גדול; ויצפהו זהב טהור.
> דברי-הימים-ב ט יח: ושש מעלות לכסא וכבש בזהב לכסא מאחזים וידות מזה ומזה על מקום השבת; ושנים אריות עמדים אצל הידות.
> דברי-הימים-ב ט יט: ושנים עשר אריות עמדים שם על שש המעלות מזה ומזה; לא נעשה כן לכל ממלכה.
> דברי-הימים-ב ט כ: וכל כלי משקה המלך שלמה זהב וכל כלי בית יער הלבנון זהב סגור:  אין כסף נחשב בימי שלמה למאומה.
> דברי-הימים-ב ט כא: כי אניות למלך הלכות תרשיש עם עבדי חורם:  אחת לשלוש שנים תבואנה אניות תרשיש נשאות זהב וכסף שנהבים וקופים ותוכיים.
> דברי-הימים-ב ט כב: ויגדל המלך שלמה מכל מלכי הארץ לעשר וחכמה.
> דברי-הימים-ב ט כג: וכל מלכי הארץ מבקשים את פני שלמה לשמע את חכמתו אשר נתן האלהים בלבו.
> דברי-הימים-ב ט כד: והם מביאים איש מנחתו כלי כסף וכלי זהב ושלמות נשק ובשמים סוסים ופרדים דבר שנה בשנה.
> דברי-הימים-ב ט כה: ויהי לשלמה ארבעת אלפים אריות סוסים ומרכבות ושנים עשר אלף פרשים; ויניחם בערי הרכב ועם המלך בירושלם.
> דברי-הימים-ב ט כו: ויהי מושל בכל המלכים מן הנהר ועד ארץ פלשתים ועד גבול מצרים.
> דברי-הימים-ב ט כז: ויתן המלך את הכסף בירושלם כאבנים; ואת הארזים נתן כשקמים אשר בשפלה לרב.
> דברי-הימים-ב ט כח: ומוציאים סוסים ממצרים לשלמה ומכל הארצות.
> דברי-הימים-ב ט כט: ושאר דברי שלמה הראשנים והאחרונים הלא הם כתובים על דברי נתן הנביא ועל נבואת אחיה השילוני ובחזות יעדי (יעדו) החזה על ירבעם בן נבט.
> דברי-הימים-ב ט ל: וימלך שלמה בירושלם על כל ישראל ארבעים שנה.
> דברי-הימים-ב ט לא: וישכב שלמה עם אבתיו ויקברהו בעיר דויד אביו; וימלך רחבעם בנו תחתיו.
> דברי-הימים-ב י א: וילך רחבעם שכמה:  כי שכם באו כל ישראל להמליך אתו.
> דברי-הימים-ב י ב: ויהי כשמע ירבעם בן נבט והוא במצרים אשר ברח מפני שלמה המלך וישב ירבעם ממצרים.
> דברי-הימים-ב י ג: וישלחו ויקראו לו ויבא ירבעם וכל ישראל; וידברו אל רחבעם לאמר.
> דברי-הימים-ב י ד: אביך הקשה את עלנו; ועתה הקל מעבודת אביך הקשה ומעלו הכבד אשר נתן עלינו ונעבדך.
> דברי-הימים-ב י ה: ויאמר אלהם עוד שלשת ימים ושובו אלי; וילך העם.
> דברי-הימים-ב י ו: ויועץ המלך רחבעם את הזקנים אשר היו עמדים לפני שלמה אביו בהיתו חי לאמר:  איך אתם נועצים להשיב לעם הזה דבר.
> דברי-הימים-ב י ז: וידברו אליו לאמר אם תהיה לטוב להעם הזה ורציתם ודברת אלהם דברים טובים והיו לך עבדים כל הימים.
> דברי-הימים-ב י ח: ויעזב את עצת הזקנים אשר יעצהו; ויועץ את הילדים אשר גדלו אתו העמדים לפניו.
> דברי-הימים-ב י ט: ויאמר אלהם מה אתם נועצים ונשיב דבר את העם הזה:  אשר דברו אלי לאמר הקל מן העל אשר נתן אביך עלינו.
> דברי-הימים-ב י י: וידברו אתו הילדים אשר גדלו אתו לאמר כה תאמר לעם אשר דברו אליך לאמר אביך הכביד את עלנו ואתה הקל מעלינו:  כה תאמר אלהם קטני עבה ממתני אבי.
> דברי-הימים-ב י יא: ועתה אבי העמיס עליכם על כבד ואני אסיף על עלכם:  אבי יסר אתכם בשוטים ואני בעקרבים.
> דברי-הימים-ב י יב: ויבא ירבעם וכל העם אל רחבעם ביום השלשי כאשר דבר המלך לאמר שובו אלי ביום השלשי.
> דברי-הימים-ב י יג: ויענם המלך קשה; ויעזב המלך רחבעם את עצת הזקנים.
> דברי-הימים-ב י יד: וידבר אלהם כעצת הילדים לאמר אכביד את עלכם ואני אסיף עליו:  אבי יסר אתכם בשוטים ואני בעקרבים.
> דברי-הימים-ב י טו: ולא שמע המלך אל העם:  כי היתה נסבה מעם האלהים למען הקים יהוה את דברו אשר דבר ביד אחיהו השלוני אל ירבעם בן נבט.
> דברי-הימים-ב י טז: וכל ישראל כי לא שמע המלך להם וישיבו העם את המלך לאמר מה לנו חלק בדויד ולא נחלה בבן ישי איש לאהליך ישראל עתה ראה ביתך דויד; וילך כל ישראל לאהליו.
> דברי-הימים-ב י יז: ובני ישראל הישבים בערי יהודה וימלך עליהם רחבעם.
> דברי-הימים-ב י יח: וישלח המלך רחבעם את הדרם אשר על המס וירגמו בו בני ישראל אבן וימת;    והמלך רחבעם התאמץ לעלות במרכבה לנוס ירושלם.
> דברי-הימים-ב י יט: ויפשעו ישראל בבית דויד עד היום הזה.
> דברי-הימים-ב יא א: ויבא רחבעם ירושלם ויקהל את בית יהודה ובנימן מאה ושמונים אלף בחור עשה מלחמה להלחם עם ישראל להשיב את הממלכה לרחבעם.
> דברי-הימים-ב יא ב: ויהי דבר יהוה אל שמעיהו איש האלהים לאמר.
> דברי-הימים-ב יא ג: אמר אל רחבעם בן שלמה מלך יהודה ואל כל ישראל ביהודה ובנימן לאמר.
> דברי-הימים-ב יא ד: כה אמר יהוה לא תעלו ולא תלחמו עם אחיכם שובו איש לביתו כי מאתי נהיה הדבר הזה; וישמעו את דברי יהוה וישבו מלכת אל ירבעם.
> דברי-הימים-ב יא ה: וישב רחבעם בירושלם; ויבן ערים למצור ביהודה.
> דברי-הימים-ב יא ו: ויבן את בית לחם ואת עיטם ואת תקוע.
> דברי-הימים-ב יא ז: ואת בית צור ואת שוכו ואת עדלם.
> דברי-הימים-ב יא ח: ואת גת ואת מרשה ואת זיף.
> דברי-הימים-ב יא ט: ואת אדורים ואת לכיש ואת עזקה.
> דברי-הימים-ב יא י: ואת צרעה ואת אילון ואת חברון אשר ביהודה ובבנימן:  ערי מצרות.
> דברי-הימים-ב יא יא: ויחזק את המצורות; ויתן בהם נגידים ואצרות מאכל ושמן ויין.
> דברי-הימים-ב יא יב: ובכל עיר ועיר צנות ורמחים ויחזקם להרבה מאד; ויהי לו יהודה ובנימן.
> דברי-הימים-ב יא יג: והכהנים והלוים אשר בכל ישראל התיצבו עליו מכל גבולם.
> דברי-הימים-ב יא יד: כי עזבו הלוים את מגרשיהם ואחזתם וילכו ליהודה ולירושלם:  כי הזניחם ירבעם ובניו מכהן ליהוה.
> דברי-הימים-ב יא טו: ויעמד לו כהנים לבמות ולשעירים ולעגלים אשר עשה.
> דברי-הימים-ב יא טז: ואחריהם מכל שבטי ישראל הנתנים את לבבם לבקש את יהוה אלהי ישראל באו ירושלם לזבוח ליהוה אלהי אבותיהם.
> דברי-הימים-ב יא יז: ויחזקו את מלכות יהודה ויאמצו את רחבעם בן שלמה לשנים שלוש:  כי הלכו בדרך דויד ושלמה לשנים שלוש.
> דברי-הימים-ב יא יח: ויקח לו רחבעם אשה את מחלת בן (בת) ירימות בן דויד:  אביהיל בת אליאב בן ישי.
> דברי-הימים-ב יא יט: ותלד לו בנים את יעוש ואת שמריה ואת זהם.
> דברי-הימים-ב יא כ: ואחריה לקח את מעכה בת אבשלום; ותלד לו את אביה ואת עתי ואת זיזא ואת שלמית.
> דברי-הימים-ב יא כא: ויאהב רחבעם את מעכה בת אבשלום מכל נשיו ופילגשיו כי נשים שמונה עשרה נשא ופילגשים ששים; ויולד עשרים ושמונה בנים וששים בנות.
> דברי-הימים-ב יא כב: ויעמד לראש רחבעם את אביה בן מעכה לנגיד באחיו כי להמליכו.
> דברי-הימים-ב יא כג: ויבן ויפרץ מכל בניו לכל ארצות יהודה ובנימן לכל ערי המצרות ויתן להם המזון לרב; וישאל המון נשים.
> דברי-הימים-ב יב א: ויהי כהכין מלכות רחבעם וכחזקתו עזב את תורת יהוה; וכל ישראל עמו.
> דברי-הימים-ב יב ב: ויהי בשנה החמישית למלך רחבעם עלה שישק מלך מצרים על ירושלם:  כי מעלו ביהוה.
> דברי-הימים-ב יב ג: באלף ומאתים רכב ובששים אלף פרשים; ואין מספר לעם אשר באו עמו ממצרים לובים סכיים וכושים.
> דברי-הימים-ב יב ד: וילכד את ערי המצרות אשר ליהודה; ויבא עד ירושלם.
> דברי-הימים-ב יב ה: ושמעיה הנביא בא אל רחבעם ושרי יהודה אשר נאספו אל ירושלם מפני שישק; ויאמר להם כה אמר יהוה אתם עזבתם אתי ואף אני עזבתי אתכם ביד שישק.
> דברי-הימים-ב יב ו: ויכנעו שרי ישראל והמלך; ויאמרו צדיק יהוה.
> דברי-הימים-ב יב ז: ובראות יהוה כי נכנעו היה דבר יהוה אל שמעיה לאמר נכנעו לא אשחיתם; ונתתי להם כמעט לפליטה ולא תתך חמתי בירושלם ביד שישק.
> דברי-הימים-ב יב ח: כי יהיו לו לעבדים; וידעו עבודתי ועבודת ממלכות הארצות.
> דברי-הימים-ב יב ט: ויעל שישק מלך מצרים על ירושלם ויקח את אצרות בית יהוה ואת אצרות בית המלך את הכל לקח; ויקח את מגני הזהב אשר עשה שלמה.
> דברי-הימים-ב יב י: ויעש המלך רחבעם תחתיהם מגני נחשת; והפקיד על יד שרי הרצים השמרים פתח בית המלך.
> דברי-הימים-ב יב יא: ויהי מדי בוא המלך בית יהוה באו הרצים ונשאום והשבום אל תא הרצים.
> דברי-הימים-ב יב יב: ובהכנעו שב ממנו אף יהוה ולא להשחית לכלה; וגם ביהודה היה דברים טובים.
> דברי-הימים-ב יב יג: ויתחזק המלך רחבעם בירושלם וימלך:  כי בן ארבעים ואחת שנה רחבעם במלכו ושבע עשרה שנה מלך בירושלם העיר אשר בחר יהוה לשום את שמו שם מכל שבטי ישראל ושם אמו נעמה העמנית.
> דברי-הימים-ב יב יד: ויעש הרע:  כי לא הכין לבו לדרוש את יהוה.
> דברי-הימים-ב יב טו: ודברי רחבעם הראשנים והאחרונים הלא הם כתובים בדברי שמעיה הנביא ועדו החזה להתיחש; ומלחמות רחבעם וירבעם כל הימים.
> דברי-הימים-ב יב טז: וישכב רחבעם עם אבתיו ויקבר בעיר דויד; וימלך אביה בנו תחתיו.
> דברי-הימים-ב יג א: בשנת שמונה עשרה למלך ירבעם; וימלך אביה על יהודה.
> דברי-הימים-ב יג ב: שלוש שנים מלך בירושלם ושם אמו מיכיהו בת אוריאל מן גבעה; ומלחמה היתה בין אביה ובין ירבעם.
> דברי-הימים-ב יג ג: ויאסר אביה את המלחמה בחיל גבורי מלחמה ארבע מאות אלף איש בחור;    וירבעם ערך עמו מלחמה בשמונה מאות אלף איש בחור גבור חיל.
> דברי-הימים-ב יג ד: ויקם אביה מעל להר צמרים אשר בהר אפרים; ויאמר שמעוני ירבעם וכל ישראל.
> דברי-הימים-ב יג ה: הלא לכם לדעת כי יהוה אלהי ישראל נתן ממלכה לדויד על ישראל לעולם:  לו ולבניו ברית מלח.
> דברי-הימים-ב יג ו: ויקם ירבעם בן נבט עבד שלמה בן דויד; וימרד על אדניו.
> דברי-הימים-ב יג ז: ויקבצו עליו אנשים רקים בני בליעל ויתאמצו על רחבעם בן שלמה; ורחבעם היה נער ורך לבב ולא התחזק לפניהם.
> דברי-הימים-ב יג ח: ועתה אתם אמרים להתחזק לפני ממלכת יהוה ביד בני דויד; ואתם המון רב ועמכם עגלי זהב אשר עשה לכם ירבעם לאלהים.
> דברי-הימים-ב יג ט: הלא הדחתם את כהני יהוה את בני אהרן והלוים; ותעשו לכם כהנים כעמי הארצות כל הבא למלא ידו בפר בן בקר ואילם שבעה והיה כהן ללא אלהים.
> דברי-הימים-ב יג י: ואנחנו יהוה אלהינו ולא עזבנהו; וכהנים משרתים ליהוה בני אהרן והלוים במלאכת.
> דברי-הימים-ב יג יא: ומקטרים ליהוה עלות בבקר בבקר ובערב בערב וקטרת סמים ומערכת לחם על השלחן הטהור ומנורת הזהב ונרתיה לבער בערב בערב כי שמרים אנחנו את משמרת יהוה אלהינו; ואתם עזבתם אתו.
> דברי-הימים-ב יג יב: והנה עמנו בראש האלהים וכהניו וחצצרות התרועה להריע עליכם; בני ישראל אל תלחמו עם יהוה אלהי אבתיכם כי לא תצליחו.
> דברי-הימים-ב יג יג: וירבעם הסב את המארב לבוא מאחריהם; ויהיו לפני יהודה והמארב מאחריהם.
> דברי-הימים-ב יג יד: ויפנו יהודה והנה להם המלחמה פנים ואחור ויצעקו ליהוה; והכהנים מחצצרים (מחצרים) בחצצרות.
> דברי-הימים-ב יג טו: ויריעו איש יהודה; ויהי בהריע איש יהודה והאלהים נגף את ירבעם וכל ישראל לפני אביה ויהודה.
> דברי-הימים-ב יג טז: וינוסו בני ישראל מפני יהודה; ויתנם אלהים בידם.
> דברי-הימים-ב יג יז: ויכו בהם אביה ועמו מכה רבה; ויפלו חללים מישראל חמש מאות אלף איש בחור.
> דברי-הימים-ב יג יח: ויכנעו בני ישראל בעת ההיא; ויאמצו בני יהודה כי נשענו על יהוה אלהי אבותיהם.
> דברי-הימים-ב יג יט: וירדף אביה אחרי ירבעם וילכד ממנו ערים את בית אל ואת בנותיה ואת ישנה ואת בנותיה; ואת עפרון (עפרין) ובנתיה.
> דברי-הימים-ב יג כ: ולא עצר כח ירבעם עוד בימי אביהו; ויגפהו יהוה וימת.
> דברי-הימים-ב יג כא: ויתחזק אביהו וישא לו נשים ארבע עשרה; ויולד עשרים ושנים בנים ושש עשרה בנות.
> דברי-הימים-ב יג כב: ויתר דברי אביה ודרכיו ודבריו כתובים במדרש הנביא עדו.
> דברי-הימים-ב יג כג: וישכב אביה עם אבתיו ויקברו אתו בעיר דויד וימלך אסא בנו תחתיו; בימיו שקטה הארץ עשר שנים.
> דברי-הימים-ב יד א: ויעש אסא הטוב והישר בעיני יהוה אלהיו.
> דברי-הימים-ב יד ב: ויסר את מזבחות הנכר והבמות; וישבר את המצבות ויגדע את האשרים.
> דברי-הימים-ב יד ג: ויאמר ליהודה לדרוש את יהוה אלהי אבותיהם ולעשות התורה והמצוה.
> דברי-הימים-ב יד ד: ויסר מכל ערי יהודה את הבמות ואת החמנים; ותשקט הממלכה לפניו.
> דברי-הימים-ב יד ה: ויבן ערי מצורה ביהודה:  כי שקטה הארץ ואין עמו מלחמה בשנים האלה כי הניח יהוה לו.
> דברי-הימים-ב יד ו: ויאמר ליהודה נבנה את הערים האלה ונסב חומה ומגדלים דלתים ובריחים עודנו הארץ לפנינו כי דרשנו את יהוה אלהינו דרשנו וינח לנו מסביב; ויבנו ויצליחו.
> דברי-הימים-ב יד ז: ויהי לאסא חיל נשא צנה ורמח מיהודה שלש מאות אלף    ומבנימן נשאי מגן ודרכי קשת מאתים ושמונים אלף:  כל אלה גבורי חיל.
> דברי-הימים-ב יד ח: ויצא אליהם זרח הכושי בחיל אלף אלפים ומרכבות שלש מאות; ויבא עד מרשה.
> דברי-הימים-ב יד ט: ויצא אסא לפניו; ויערכו מלחמה בגיא צפתה למרשה.
> דברי-הימים-ב יד י: ויקרא אסא אל יהוה אלהיו ויאמר יהוה אין עמך לעזר בין רב לאין כח עזרנו יהוה אלהינו כי עליך נשענו ובשמך באנו על ההמון הזה:  יהוה אלהינו אתה אל יעצר עמך אנוש.
> דברי-הימים-ב יד יא: ויגף יהוה את הכושים לפני אסא ולפני יהודה; וינסו הכושים.
> דברי-הימים-ב יד יב: וירדפם אסא והעם אשר עמו עד לגרר ויפל מכושים לאין להם מחיה כי נשברו לפני יהוה ולפני מחנהו; וישאו שלל הרבה מאד.
> דברי-הימים-ב יד יג: ויכו את כל הערים סביבות גרר כי היה פחד יהוה עליהם; ויבזו את כל הערים כי בזה רבה היתה בהם.
> דברי-הימים-ב יד יד: וגם אהלי מקנה הכו; וישבו צאן לרב וגמלים וישבו ירושלם.
> דברי-הימים-ב טו א: ועזריהו בן עודד היתה עליו רוח אלהים.
> דברי-הימים-ב טו ב: ויצא לפני אסא ויאמר לו שמעוני אסא וכל יהודה ובנימן:  יהוה עמכם בהיותכם עמו ואם תדרשהו ימצא לכם ואם תעזבהו יעזב אתכם.
> דברי-הימים-ב טו ג: וימים רבים לישראל:  ללא אלהי אמת וללא כהן מורה וללא תורה.
> דברי-הימים-ב טו ד: וישב בצר לו על יהוה אלהי ישראל; ויבקשהו וימצא להם.
> דברי-הימים-ב טו ה: ובעתים ההם אין שלום ליוצא ולבא:  כי מהומת רבות על כל ישבי הארצות.
> דברי-הימים-ב טו ו: וכתתו גוי בגוי ועיר בעיר:  כי אלהים הממם בכל צרה.
> דברי-הימים-ב טו ז: ואתם חזקו ואל ירפו ידיכם:  כי יש שכר לפעלתכם.
> דברי-הימים-ב טו ח: וכשמע אסא הדברים האלה והנבואה עדד הנביא התחזק ויעבר השקוצים מכל ארץ יהודה ובנימן ומן הערים אשר לכד מהר אפרים; ויחדש את מזבח יהוה אשר לפני אולם יהוה.
> דברי-הימים-ב טו ט: ויקבץ את כל יהודה ובנימן והגרים עמהם מאפרים ומנשה ומשמעון:  כי נפלו עליו מישראל לרב בראתם כי יהוה אלהיו עמו.
> דברי-הימים-ב טו י: ויקבצו ירושלם בחדש השלשי לשנת חמש עשרה למלכות אסא.
> דברי-הימים-ב טו יא: ויזבחו ליהוה ביום ההוא מן השלל הביאו:  בקר שבע מאות וצאן שבעת אלפים.
> דברי-הימים-ב טו יב: ויבאו בברית לדרוש את יהוה אלהי אבותיהם:  בכל לבבם ובכל נפשם.
> דברי-הימים-ב טו יג: וכל אשר לא ידרש ליהוה אלהי ישראל יומת למן קטן ועד גדול למאיש ועד אשה.
> דברי-הימים-ב טו יד: וישבעו ליהוה בקול גדול ובתרועה ובחצצרות ובשופרות.
> דברי-הימים-ב טו טו: וישמחו כל יהודה על השבועה כי בכל לבבם נשבעו ובכל רצונם בקשהו וימצא להם; וינח יהוה להם מסביב.
> דברי-הימים-ב טו טז: וגם מעכה אם אסא המלך הסירה מגבירה אשר עשתה לאשרה מפלצת; ויכרת אסא את מפלצתה וידק וישרף בנחל קדרון.
> דברי-הימים-ב טו יז: והבמות לא סרו מישראל:  רק לבב אסא היה שלם כל ימיו.
> דברי-הימים-ב טו יח: ויבא את קדשי אביו וקדשיו בית האלהים:  כסף וזהב וכלים.
> דברי-הימים-ב טו יט: ומלחמה לא היתה עד שנת שלשים וחמש למלכות אסא.
> דברי-הימים-ב טז א: בשנת שלשים ושש למלכות אסא עלה בעשא מלך ישראל על יהודה ויבן את הרמה לבלתי תת יוצא ובא לאסא מלך יהודה.
> דברי-הימים-ב טז ב: ויצא אסא כסף וזהב מאצרות בית יהוה ובית המלך; וישלח אל בן הדד מלך ארם היושב בדרמשק לאמר.
> דברי-הימים-ב טז ג: ברית ביני ובינך ובין אבי ובין אביך:  הנה שלחתי לך כסף וזהב לך הפר בריתך את בעשא מלך ישראל ויעלה מעלי.
> דברי-הימים-ב טז ד: וישמע בן הדד אל המלך אסא וישלח את שרי החילים אשר לו אל ערי ישראל ויכו את עיון ואת דן ואת אבל מים; ואת כל מסכנות ערי נפתלי.
> דברי-הימים-ב טז ה: ויהי כשמע בעשא ויחדל מבנות את הרמה; וישבת את מלאכתו.
> דברי-הימים-ב טז ו: ואסא המלך לקח את כל יהודה וישאו את אבני הרמה ואת עציה אשר בנה בעשא; ויבן בהם את גבע ואת המצפה.
> דברי-הימים-ב טז ז: ובעת ההיא בא חנני הראה אל אסא מלך יהודה; ויאמר אליו בהשענך על מלך ארם ולא נשענת על יהוה אלהיך על כן נמלט חיל מלך ארם מידך.
> דברי-הימים-ב טז ח: הלא הכושים והלובים היו לחיל לרב לרכב ולפרשים להרבה מאד; ובהשענך על יהוה נתנם בידך.
> דברי-הימים-ב טז ט: כי יהוה עיניו משטטות בכל הארץ להתחזק עם לבבם שלם אליו נסכלת על זאת:  כי מעתה יש עמך מלחמות.
> דברי-הימים-ב טז י: ויכעס אסא אל הראה ויתנהו בית המהפכת כי בזעף עמו על זאת; וירצץ אסא מן העם בעת ההיא.
> דברי-הימים-ב טז יא: והנה דברי אסא הראשונים והאחרונים הנם כתובים על ספר המלכים ליהודה וישראל.
> דברי-הימים-ב טז יב: ויחלא אסא בשנת שלושים ותשע למלכותו ברגליו עד למעלה חליו; וגם בחליו לא דרש את יהוה כי ברפאים.
> דברי-הימים-ב טז יג: וישכב אסא עם אבתיו; וימת בשנת ארבעים ואחת למלכו.
> דברי-הימים-ב טז יד: ויקברהו בקברתיו אשר כרה לו בעיר דויד וישכיבהו במשכב אשר מלא בשמים וזנים מרקחים במרקחת מעשה; וישרפו לו שרפה גדולה עד למאד.
> דברי-הימים-ב יז א: וימלך יהושפט בנו תחתיו; ויתחזק על ישראל.
> דברי-הימים-ב יז ב: ויתן חיל בכל ערי יהודה הבצרות; ויתן נציבים בארץ יהודה ובערי אפרים אשר לכד אסא אביו.
> דברי-הימים-ב יז ג: ויהי יהוה עם יהושפט:  כי הלך בדרכי דויד אביו הראשנים ולא דרש לבעלים.
> דברי-הימים-ב יז ד: כי לאלהי אביו דרש ובמצותיו הלך; ולא כמעשה ישראל.
> דברי-הימים-ב יז ה: ויכן יהוה את הממלכה בידו ויתנו כל יהודה מנחה ליהושפט; ויהי לו עשר וכבוד לרב.
> דברי-הימים-ב יז ו: ויגבה לבו בדרכי יהוה; ועוד הסיר את הבמות ואת האשרים מיהודה.
> דברי-הימים-ב יז ז: ובשנת שלוש למלכו שלח לשריו לבן חיל ולעבדיה ולזכריה ולנתנאל ולמיכיהו ללמד בערי יהודה.
> דברי-הימים-ב יז ח: ועמהם הלוים שמעיהו ונתניהו וזבדיהו ועשהאל ושמרימות (ושמירמות) ויהונתן ואדניהו וטוביהו וטוב אדוניה הלוים; ועמהם אלישמע ויהורם הכהנים.
> דברי-הימים-ב יז ט: וילמדו ביהודה ועמהם ספר תורת יהוה; ויסבו בכל ערי יהודה וילמדו בעם.
> דברי-הימים-ב יז י: ויהי פחד יהוה על כל ממלכות הארצות אשר סביבות יהודה; ולא נלחמו עם יהושפט.
> דברי-הימים-ב יז יא: ומן פלשתים מביאים ליהושפט מנחה וכסף משא; גם הערביאים מביאים לו צאן אילים שבעת אלפים ושבע מאות ותישים שבעת אלפים ושבע מאות.
> דברי-הימים-ב יז יב: ויהי יהושפט הלך וגדל עד למעלה; ויבן ביהודה בירניות וערי מסכנות.
> דברי-הימים-ב יז יג: ומלאכה רבה היה לו בערי יהודה; ואנשי מלחמה גבורי חיל בירושלם.
> דברי-הימים-ב יז יד: ואלה פקדתם לבית אבותיהם:  ליהודה שרי אלפים    עדנה השר ועמו גבורי חיל שלש מאות אלף.
> דברי-הימים-ב יז טו: ועל ידו יהוחנן השר; ועמו מאתים ושמונים אלף.
> דברי-הימים-ב יז טז: ועל ידו עמסיה בן זכרי המתנדב ליהוה; ועמו מאתים אלף גבור חיל.
> דברי-הימים-ב יז יז: ומן בנימן גבור חיל אלידע; ועמו נשקי קשת ומגן מאתים אלף.
> דברי-הימים-ב יז יח: ועל ידו יהוזבד; ועמו מאה ושמונים אלף חלוצי צבא.
> דברי-הימים-ב יז יט: אלה המשרתים את המלך:  מלבד אשר נתן המלך בערי המבצר בכל יהודה.
> דברי-הימים-ב יח א: ויהי ליהושפט עשר וכבוד לרב; ויתחתן לאחאב.
> דברי-הימים-ב יח ב: וירד לקץ שנים אל אחאב לשמרון ויזבח לו אחאב צאן ובקר לרב ולעם אשר עמו; ויסיתהו לעלות אל רמת גלעד.
> דברי-הימים-ב יח ג: ויאמר אחאב מלך ישראל אל יהושפט מלך יהודה התלך עמי רמת גלעד; ויאמר לו כמוני כמוך וכעמך עמי ועמך במלחמה.
> דברי-הימים-ב יח ד: ויאמר יהושפט אל מלך ישראל:  דרש נא כיום את דבר יהוה.
> דברי-הימים-ב יח ה: ויקבץ מלך ישראל את הנבאים ארבע מאות איש ויאמר אלהם הנלך אל רמת גלעד למלחמה אם אחדל; ויאמרו עלה ויתן האלהים ביד המלך.
> דברי-הימים-ב יח ו: ויאמר יהושפט האין פה נביא ליהוה עוד; ונדרשה מאתו.
> דברי-הימים-ב יח ז: ויאמר מלך ישראל אל יהושפט עוד איש אחד לדרוש את יהוה מאתו ואני שנאתיהו כי איננו מתנבא עלי לטובה כי כל ימיו לרעה הוא מיכיהו בן ימלא; ויאמר יהושפט אל יאמר המלך כן.
> דברי-הימים-ב יח ח: ויקרא מלך ישראל אל סריס אחד; ויאמר מהר מיכהו (מיכיהו) בן ימלא.
> דברי-הימים-ב יח ט: ומלך ישראל ויהושפט מלך יהודה יושבים איש על כסאו מלבשים בגדים וישבים בגרן פתח שער שמרון; וכל הנביאים מתנבאים לפניהם.
> דברי-הימים-ב יח י: ויעש לו צדקיהו בן כנענה קרני ברזל; ויאמר כה אמר יהוה באלה תנגח את ארם עד כלותם.
> דברי-הימים-ב יח יא: וכל הנבאים נבאים כן לאמר:  עלה רמת גלעד והצלח ונתן יהוה ביד המלך.
> דברי-הימים-ב יח יב: והמלאך אשר הלך לקרא למיכיהו דבר אליו לאמר הנה דברי הנבאים פה אחד טוב אל המלך; ויהי נא דברך כאחד מהם ודברת טוב.
> דברי-הימים-ב יח יג: ויאמר מיכיהו:  חי יהוה כי את אשר יאמר אלהי אתו אדבר.
> דברי-הימים-ב יח יד: ויבא אל המלך ויאמר המלך אליו מיכה הנלך אל רמת גלעד למלחמה אם אחדל; ויאמר עלו והצליחו וינתנו בידכם.
> דברי-הימים-ב יח טו: ויאמר אליו המלך עד כמה פעמים אני משביעך:  אשר לא תדבר אלי רק אמת בשם יהוה.
> דברי-הימים-ב יח טז: ויאמר ראיתי את כל ישראל נפוצים על ההרים כצאן אשר אין להן רעה; ויאמר יהוה לא אדנים לאלה ישובו איש לביתו בשלום.
> דברי-הימים-ב יח יז: ויאמר מלך ישראל אל יהושפט:  הלא אמרתי אליך לא יתנבא עלי טוב כי אם לרע.
> דברי-הימים-ב יח יח: ויאמר לכן שמעו דבר יהוה:  ראיתי את יהוה יושב על כסאו וכל צבא השמים עמדים על ימינו ושמאלו.
> דברי-הימים-ב יח יט: ויאמר יהוה מי יפתה את אחאב מלך ישראל ויעל ויפל ברמות גלעד; ויאמר זה אמר ככה וזה אמר ככה.
> דברי-הימים-ב יח כ: ויצא הרוח ויעמד לפני יהוה ויאמר אני אפתנו:  ויאמר יהוה אליו במה.
> דברי-הימים-ב יח כא: ויאמר אצא והייתי לרוח שקר בפי כל נביאיו; ויאמר תפתה וגם תוכל צא ועשה כן.
> דברי-הימים-ב יח כב: ועתה הנה נתן יהוה רוח שקר בפי נביאיך אלה; ויהוה דבר עליך רעה.
> דברי-הימים-ב יח כג: ויגש צדקיהו בן כנענה ויך את מיכיהו על הלחי; ויאמר אי זה הדרך עבר רוח יהוה מאתי לדבר אתך.
> דברי-הימים-ב יח כד: ויאמר מיכיהו הנך ראה ביום ההוא אשר תבוא חדר בחדר להחבא.
> דברי-הימים-ב יח כה: ויאמר מלך ישראל קחו את מיכיהו והשיבהו אל אמון שר העיר ואל יואש בן המלך.
> דברי-הימים-ב יח כו: ואמרתם כה אמר המלך שימו זה בית הכלא; והאכלהו לחם לחץ ומים לחץ עד שובי בשלום.
> דברי-הימים-ב יח כז: ויאמר מיכיהו אם שוב תשוב בשלום לא דבר יהוה בי; ויאמר שמעו עמים כלם.
> דברי-הימים-ב יח כח: ויעל מלך ישראל ויהושפט מלך יהודה אל רמת גלעד.
> דברי-הימים-ב יח כט: ויאמר מלך ישראל אל יהושפט התחפש ובוא במלחמה ואתה לבש בגדיך; ויתחפש מלך ישראל ויבאו במלחמה.
> דברי-הימים-ב יח ל: ומלך ארם צוה את שרי הרכב אשר לו לאמר לא תלחמו את הקטן את הגדול:  כי אם את מלך ישראל לבדו.
> דברי-הימים-ב יח לא: ויהי כראות שרי הרכב את יהושפט והמה אמרו מלך ישראל הוא ויסבו עליו להלחם; ויזעק יהושפט ויהוה עזרו ויסיתם אלהים ממנו.
> דברי-הימים-ב יח לב: ויהי כראות שרי הרכב כי לא היה מלך ישראל וישובו מאחריו.
> דברי-הימים-ב יח לג: ואיש משך בקשת לתמו ויך את מלך ישראל בין הדבקים ובין השרין; ויאמר לרכב הפך ידיך (ידך) והוצאתני מן המחנה כי החליתי.
> דברי-הימים-ב יח לד: ותעל המלחמה ביום ההוא ומלך ישראל היה מעמיד במרכבה נכח ארם עד הערב; וימת לעת בוא השמש.
> דברי-הימים-ב יט א: וישב יהושפט מלך יהודה אל ביתו בשלום לירושלם.
> דברי-הימים-ב יט ב: ויצא אל פניו יהוא בן חנני החזה ויאמר אל המלך יהושפט הלרשע לעזר ולשנאי יהוה תאהב:  ובזאת עליך קצף מלפני יהוה.
> דברי-הימים-ב יט ג: אבל דברים טובים נמצאו עמך:  כי בערת האשרות מן הארץ והכינות לבבך לדרש האלהים.
> דברי-הימים-ב יט ד: וישב יהושפט בירושלם; וישב ויצא בעם מבאר שבע עד הר אפרים וישיבם אל יהוה אלהי אבותיהם.
> דברי-הימים-ב יט ה: ויעמד שפטים בארץ בכל ערי יהודה הבצרות לעיר ועיר.
> דברי-הימים-ב יט ו: ויאמר אל השפטים ראו מה אתם עשים כי לא לאדם תשפטו כי ליהוה; ועמכם בדבר משפט.
> דברי-הימים-ב יט ז: ועתה יהי פחד יהוה עליכם:  שמרו ועשו כי אין עם יהוה אלהינו עולה ומשא פנים ומקח שחד.
> דברי-הימים-ב יט ח: וגם בירושלם העמיד יהושפט מן הלוים והכהנים ומראשי האבות לישראל למשפט יהוה ולריב; וישבו ירושלם.
> דברי-הימים-ב יט ט: ויצו עליהם לאמר:  כה תעשון ביראת יהוה באמונה ובלבב שלם.
> דברי-הימים-ב יט י: וכל ריב אשר יבוא עליכם מאחיכם הישבים בעריהם בין דם לדם בין תורה למצוה לחקים ולמשפטים והזהרתם אתם ולא יאשמו ליהוה והיה קצף עליכם ועל אחיכם:  כה תעשון ולא תאשמו.
> דברי-הימים-ב יט יא: והנה אמריהו כהן הראש עליכם לכל דבר יהוה וזבדיהו בן ישמעאל הנגיד לבית יהודה לכל דבר המלך ושטרים הלוים לפניכם:  חזקו ועשו ויהי יהוה עם הטוב.
> דברי-הימים-ב כ א: ויהי אחרי כן באו בני מואב ובני עמון ועמהם מהעמונים על יהושפט למלחמה.
> דברי-הימים-ב כ ב: ויבאו ויגידו ליהושפט לאמר בא עליך המון רב מעבר לים מארם; והנם בחצצון תמר היא עין גדי.
> דברי-הימים-ב כ ג: וירא ויתן יהושפט את פניו לדרוש ליהוה; ויקרא צום על כל יהודה.
> דברי-הימים-ב כ ד: ויקבצו יהודה לבקש מיהוה; גם מכל ערי יהודה באו לבקש את יהוה.
> דברי-הימים-ב כ ה: ויעמד יהושפט בקהל יהודה וירושלם בבית יהוה:  לפני החצר החדשה.
> דברי-הימים-ב כ ו: ויאמר יהוה אלהי אבתינו הלא אתה הוא אלהים בשמים ואתה מושל בכל ממלכות הגוים; ובידך כח וגבורה ואין עמך להתיצב.
> דברי-הימים-ב כ ז: הלא אתה אלהינו הורשת את ישבי הארץ הזאת מלפני עמך ישראל; ותתנה לזרע אברהם אהבך לעולם.
> דברי-הימים-ב כ ח: וישבו בה; ויבנו לך בה מקדש לשמך לאמר.
> דברי-הימים-ב כ ט: אם תבוא עלינו רעה חרב שפוט ודבר ורעב נעמדה לפני הבית הזה ולפניך כי שמך בבית הזה; ונזעק אליך מצרתנו ותשמע ותושיע.
> דברי-הימים-ב כ י: ועתה הנה בני עמון ומואב והר שעיר אשר לא נתתה לישראל לבוא בהם בבאם מארץ מצרים:  כי סרו מעליהם ולא השמידום.
> דברי-הימים-ב כ יא: והנה הם גמלים עלינו:  לבוא לגרשנו מירשתך אשר הורשתנו.
> דברי-הימים-ב כ יב: אלהינו הלא תשפט בם כי אין בנו כח לפני ההמון הרב הזה הבא עלינו; ואנחנו לא נדע מה נעשה כי עליך עינינו.
> דברי-הימים-ב כ יג: וכל יהודה עמדים לפני יהוה; גם טפם נשיהם ובניהם.
> דברי-הימים-ב כ יד: ויחזיאל בן זכריהו בן בניה בן יעיאל בן מתניה הלוי מן בני אסף:  היתה עליו רוח יהוה בתוך הקהל.
> דברי-הימים-ב כ טו: ויאמר הקשיבו כל יהודה וישבי ירושלם והמלך יהושפט:  כה אמר יהוה לכם אתם אל תיראו ואל תחתו מפני ההמון הרב הזה כי לא לכם המלחמה כי לאלהים.
> דברי-הימים-ב כ טז: מחר רדו עליהם הנם עלים במעלה הציץ; ומצאתם אתם בסוף הנחל פני מדבר ירואל.
> דברי-הימים-ב כ יז: לא לכם להלחם בזאת:  התיצבו עמדו וראו את ישועת יהוה עמכם יהודה וירושלם אל תיראו ואל תחתו מחר צאו לפניהם ויהוה עמכם.
> דברי-הימים-ב כ יח: ויקד יהושפט אפים ארצה; וכל יהודה וישבי ירושלם נפלו לפני יהוה להשתחות ליהוה.
> דברי-הימים-ב כ יט: ויקמו הלוים מן בני הקהתים ומן בני הקרחים להלל ליהוה אלהי ישראל בקול גדול למעלה.
> דברי-הימים-ב כ כ: וישכימו בבקר ויצאו למדבר תקוע; ובצאתם עמד יהושפט ויאמר שמעוני יהודה וישבי ירושלם האמינו ביהוה אלהיכם ותאמנו האמינו בנביאיו והצליחו.
> דברי-הימים-ב כ כא: ויועץ אל העם ויעמד משררים ליהוה ומהללים להדרת קדש בצאת לפני החלוץ ואמרים הודו ליהוה כי לעולם חסדו.
> דברי-הימים-ב כ כב: ובעת החלו ברנה ותהלה נתן יהוה מארבים על בני עמון מואב והר שעיר הבאים ליהודה וינגפו.
> דברי-הימים-ב כ כג: ויעמדו בני עמון ומואב על ישבי הר שעיר להחרים ולהשמיד; וככלותם ביושבי שעיר עזרו איש ברעהו למשחית.
> דברי-הימים-ב כ כד: ויהודה בא על המצפה למדבר; ויפנו אל ההמון והנם פגרים נפלים ארצה ואין פליטה.
> דברי-הימים-ב כ כה: ויבא יהושפט ועמו לבז את שללם וימצאו בהם לרב ורכוש ופגרים וכלי חמדות וינצלו להם לאין משא; ויהיו ימים שלושה בזזים את השלל כי רב הוא.
> דברי-הימים-ב כ כו: וביום הרבעי נקהלו לעמק ברכה כי שם ברכו את יהוה; על כן קראו את שם המקום ההוא עמק ברכה עד היום.
> דברי-הימים-ב כ כז: וישבו כל איש יהודה וירושלם ויהושפט בראשם לשוב אל ירושלם בשמחה:  כי שמחם יהוה מאויביהם.
> דברי-הימים-ב כ כח: ויבאו ירושלם בנבלים ובכנרות ובחצצרות אל בית יהוה.
> דברי-הימים-ב כ כט: ויהי פחד אלהים על כל ממלכות הארצות:  בשמעם כי נלחם יהוה עם אויבי ישראל.
> דברי-הימים-ב כ ל: ותשקט מלכות יהושפט; וינח לו אלהיו מסביב.
> דברי-הימים-ב כ לא: וימלך יהושפט על יהודה בן שלשים וחמש שנה במלכו ועשרים וחמש שנה מלך בירושלם ושם אמו עזובה בת שלחי.
> דברי-הימים-ב כ לב: וילך בדרך אביו אסא ולא סר ממנה:  לעשות הישר בעיני יהוה.
> דברי-הימים-ב כ לג: אך הבמות לא סרו; ועוד העם לא הכינו לבבם לאלהי אבתיהם.
> דברי-הימים-ב כ לד: ויתר דברי יהושפט הראשנים והאחרנים הנם כתובים בדברי יהוא בן חנני אשר העלה על ספר מלכי ישראל.
> דברי-הימים-ב כ לה: ואחרי כן אתחבר יהושפט מלך יהודה עם אחזיה מלך ישראל; הוא הרשיע לעשות.
> דברי-הימים-ב כ לו: ויחברהו עמו לעשות אניות ללכת תרשיש; ויעשו אניות בעציון גבר.
> דברי-הימים-ב כ לז: ויתנבא אליעזר בן דדוהו ממרשה על יהושפט לאמר:  כהתחברך עם אחזיהו פרץ יהוה את מעשיך וישברו אניות ולא עצרו ללכת אל תרשיש.
> דברי-הימים-ב כא א: וישכב יהושפט עם אבתיו ויקבר עם אבתיו בעיר דויד; וימלך יהורם בנו תחתיו.
> דברי-הימים-ב כא ב: ולו אחים בני יהושפט עזריה ויחיאל וזכריהו ועזריהו ומיכאל ושפטיהו:  כל אלה בני יהושפט מלך ישראל.
> דברי-הימים-ב כא ג: ויתן להם אביהם מתנות רבות לכסף ולזהב ולמגדנות עם ערי מצרות ביהודה; ואת הממלכה נתן ליהורם כי הוא הבכור.
> דברי-הימים-ב כא ד: ויקם יהורם על ממלכת אביו ויתחזק ויהרג את כל אחיו בחרב; וגם משרי ישראל.
> דברי-הימים-ב כא ה: בן שלשים ושתים שנה יהורם במלכו; ושמונה שנים מלך בירושלם.
> דברי-הימים-ב כא ו: וילך בדרך מלכי ישראל כאשר עשו בית אחאב כי בת אחאב היתה לו אשה; ויעש הרע בעיני יהוה.
> דברי-הימים-ב כא ז: ולא אבה יהוה להשחית את בית דויד למען הברית אשר כרת לדויד; וכאשר אמר לתת לו ניר ולבניו כל הימים.
> דברי-הימים-ב כא ח: בימיו פשע אדום מתחת יד יהודה; וימליכו עליהם מלך.
> דברי-הימים-ב כא ט: ויעבר יהורם עם שריו וכל הרכב עמו; ויהי קם לילה ויך את אדום הסובב אליו ואת שרי הרכב.
> דברי-הימים-ב כא י: ויפשע אדום מתחת יד יהודה עד היום הזה אז תפשע לבנה בעת ההיא מתחת ידו:  כי עזב את יהוה אלהי אבתיו.
> דברי-הימים-ב כא יא: גם הוא עשה במות בהרי יהודה; ויזן את ישבי ירושלם וידח את יהודה.
> דברי-הימים-ב כא יב: ויבא אליו מכתב מאליהו הנביא לאמר:  כה אמר יהוה אלהי דויד אביך תחת אשר לא הלכת בדרכי יהושפט אביך ובדרכי אסא מלך יהודה.
> דברי-הימים-ב כא יג: ותלך בדרך מלכי ישראל ותזנה את יהודה ואת ישבי ירושלם כהזנות בית אחאב; וגם את אחיך בית אביך הטובים ממך הרגת.
> דברי-הימים-ב כא יד: הנה יהוה נגף מגפה גדולה בעמך; ובבניך ובנשיך ובכל רכושך.
> דברי-הימים-ב כא טו: ואתה בחליים רבים במחלה מעיך עד יצאו מעיך מן החלי ימים על ימים.
> דברי-הימים-ב כא טז: ויער יהוה על יהורם את רוח הפלשתים והערבים אשר על יד כושים.
> דברי-הימים-ב כא יז: ויעלו ביהודה ויבקעוה וישבו את כל הרכוש הנמצא לבית המלך וגם בניו ונשיו; ולא נשאר לו בן כי אם יהואחז קטן בניו.
> דברי-הימים-ב כא יח: ואחרי כל זאת נגפו יהוה במעיו לחלי לאין מרפא.
> דברי-הימים-ב כא יט: ויהי לימים מימים וכעת צאת הקץ לימים שנים יצאו מעיו עם חליו וימת בתחלאים רעים; ולא עשו לו עמו שרפה כשרפת אבתיו.
> דברי-הימים-ב כא כ: בן שלשים ושתים היה במלכו ושמונה שנים מלך בירושלם; וילך בלא חמדה ויקברהו בעיר דויד ולא בקברות המלכים.
> דברי-הימים-ב כב א: וימליכו יושבי ירושלם את אחזיהו בנו הקטן תחתיו כי כל הראשנים הרג הגדוד הבא בערבים למחנה; וימלך אחזיהו בן יהורם מלך יהודה.
> דברי-הימים-ב כב ב: בן ארבעים ושתים שנה אחזיהו במלכו ושנה אחת מלך בירושלם; ושם אמו עתליהו בת עמרי.
> דברי-הימים-ב כב ג: גם הוא הלך בדרכי בית אחאב:  כי אמו היתה יועצתו להרשיע.
> דברי-הימים-ב כב ד: ויעש הרע בעיני יהוה כבית אחאב:  כי המה היו לו יועצים אחרי מות אביו למשחית לו.
> דברי-הימים-ב כב ה: גם בעצתם הלך וילך את יהורם בן אחאב מלך ישראל למלחמה על חזאל מלך ארם ברמות גלעד; ויכו הרמים את יורם.
> דברי-הימים-ב כב ו: וישב להתרפא ביזרעאל כי המכים אשר הכהו ברמה בהלחמו את חזהאל מלך ארם; ועזריהו בן יהורם מלך יהודה ירד לראות את יהורם בן אחאב ביזרעאל כי חלה הוא.
> דברי-הימים-ב כב ז: ומאלהים היתה תבוסת אחזיהו לבוא אל יורם; ובבאו יצא עם יהורם אל יהוא בן נמשי אשר משחו יהוה להכרית את בית אחאב.
> דברי-הימים-ב כב ח: ויהי כהשפט יהוא עם בית אחאב; וימצא את שרי יהודה ובני אחי אחזיהו משרתים לאחזיהו ויהרגם.
> דברי-הימים-ב כב ט: ויבקש את אחזיהו וילכדהו והוא מתחבא בשמרון ויבאהו אל יהוא וימיתהו ויקברהו כי אמרו בן יהושפט הוא אשר דרש את יהוה בכל לבבו; ואין לבית אחזיהו לעצר כח לממלכה.
> דברי-הימים-ב כב י: ועתליהו אם אחזיהו ראתה כי מת בנה; ותקם ותדבר את כל זרע הממלכה לבית יהודה.
> דברי-הימים-ב כב יא: ותקח יהושבעת בת המלך את יואש בן אחזיהו ותגנב אתו מתוך בני המלך המומתים ותתן אתו ואת מינקתו בחדר המטות; ותסתירהו יהושבעת בת המלך יהורם אשת יהוידע הכהן כי היא היתה אחות אחזיהו מפני עתליהו ולא המיתתהו.
> דברי-הימים-ב כב יב: ויהי אתם בבית האלהים מתחבא שש שנים; ועתליה מלכת על הארץ.
> דברי-הימים-ב כג א: ובשנה השבעית התחזק יהוידע ויקח את שרי המאות לעזריהו בן ירחם ולישמעאל בן יהוחנן ולעזריהו בן עובד ואת מעשיהו בן עדיהו ואת אלישפט בן זכרי עמו בברית.
> דברי-הימים-ב כג ב: ויסבו ביהודה ויקבצו את הלוים מכל ערי יהודה וראשי האבות לישראל; ויבאו אל ירושלם.
> דברי-הימים-ב כג ג: ויכרת כל הקהל ברית בבית האלהים עם המלך; ויאמר להם הנה בן המלך ימלך כאשר דבר יהוה על בני דויד.
> דברי-הימים-ב כג ד: זה הדבר אשר תעשו:  השלשית מכם באי השבת לכהנים וללוים לשערי הספים.
> דברי-הימים-ב כג ה: והשלשית בבית המלך והשלשית בשער היסוד; וכל העם בחצרות בית יהוה.
> דברי-הימים-ב כג ו: ואל יבוא בית יהוה כי אם הכהנים והמשרתים ללוים המה יבאו כי קדש המה; וכל העם ישמרו משמרת יהוה.
> דברי-הימים-ב כג ז: והקיפו הלוים את המלך סביב איש וכליו בידו והבא אל הבית יומת; והיו את המלך בבאו ובצאתו.
> דברי-הימים-ב כג ח: ויעשו הלוים וכל יהודה ככל אשר צוה יהוידע הכהן ויקחו איש את אנשיו באי השבת עם יוצאי השבת:  כי לא פטר יהוידע הכהן את המחלקות.
> דברי-הימים-ב כג ט: ויתן יהוידע הכהן לשרי המאות את החניתים ואת המגנות ואת השלטים אשר למלך דויד אשר בית האלהים.
> דברי-הימים-ב כג י: ויעמד את כל העם ואיש שלחו בידו מכתף הבית הימנית עד כתף הבית השמאלית למזבח ולבית על המלך סביב.
> דברי-הימים-ב כג יא: ויוציאו את בן המלך ויתנו עליו את הנזר ואת העדות וימליכו אתו; וימשחהו יהוידע ובניו ויאמרו יחי המלך.
> דברי-הימים-ב כג יב: ותשמע עתליהו את קול העם הרצים והמהללים את המלך; ותבוא אל העם בית יהוה.
> דברי-הימים-ב כג יג: ותרא והנה המלך עומד על עמודו במבוא והשרים והחצצרות על המלך וכל עם הארץ שמח ותוקע בחצצרות והמשוררים בכלי השיר ומודיעים להלל; ותקרע עתליהו את בגדיה ותאמר קשר קשר.
> דברי-הימים-ב כג יד: ויוצא יהוידע הכהן את שרי המאות פקודי החיל ויאמר אלהם הוציאוה אל מבית השדרות והבא אחריה יומת בחרב:  כי אמר הכהן לא תמיתוה בית יהוה.
> דברי-הימים-ב כג טו: וישימו לה ידים ותבוא אל מבוא שער הסוסים בית המלך; וימיתוה שם.
> דברי-הימים-ב כג טז: ויכרת יהוידע ברית בינו ובין כל העם ובין המלך:  להיות לעם ליהוה.
> דברי-הימים-ב כג יז: ויבאו כל העם בית הבעל ויתצהו ואת מזבחתיו ואת צלמיו שברו; ואת מתן כהן הבעל הרגו לפני המזבחות.
> דברי-הימים-ב כג יח: וישם יהוידע פקדות בית יהוה ביד הכהנים הלוים אשר חלק דויד על בית יהוה להעלות עלות יהוה ככתוב בתורת משה בשמחה ובשיר על ידי דויד.
> דברי-הימים-ב כג יט: ויעמד השוערים על שערי בית יהוה; ולא יבוא טמא לכל דבר.
> דברי-הימים-ב כג כ: ויקח את שרי המאות ואת האדירים ואת המושלים בעם ואת כל עם הארץ ויורד את המלך מבית יהוה ויבאו בתוך שער העליון בית המלך; ויושיבו את המלך על כסא הממלכה.
> דברי-הימים-ב כג כא: וישמחו כל עם הארץ והעיר שקטה; ואת עתליהו המיתו בחרב.
> דברי-הימים-ב כד א: בן שבע שנים יאש במלכו וארבעים שנה מלך בירושלם; ושם אמו צביה מבאר שבע.
> דברי-הימים-ב כד ב: ויעש יואש הישר בעיני יהוה כל ימי יהוידע הכהן.
> דברי-הימים-ב כד ג: וישא לו יהוידע נשים שתים; ויולד בנים ובנות.
> דברי-הימים-ב כד ד: ויהי אחרי כן; היה עם לב יואש לחדש את בית יהוה.
> דברי-הימים-ב כד ה: ויקבץ את הכהנים והלוים ויאמר להם צאו לערי יהודה וקבצו מכל ישראל כסף לחזק את בית אלהיכם מדי שנה בשנה ואתם תמהרו לדבר; ולא מהרו הלוים.
> דברי-הימים-ב כד ו: ויקרא המלך ליהוידע הראש ויאמר לו מדוע לא דרשת על הלוים להביא מיהודה ומירושלם את משאת משה עבד יהוה והקהל לישראל לאהל העדות.
> דברי-הימים-ב כד ז: כי עתליהו המרשעת בניה פרצו את בית האלהים; וגם כל קדשי בית יהוה עשו לבעלים.
> דברי-הימים-ב כד ח: ויאמר המלך ויעשו ארון אחד; ויתנהו בשער בית יהוה חוצה.
> דברי-הימים-ב כד ט: ויתנו קול ביהודה ובירושלם להביא ליהוה משאת משה עבד האלהים על ישראל במדבר.
> דברי-הימים-ב כד י: וישמחו כל השרים וכל העם; ויביאו וישליכו לארון עד לכלה.
> דברי-הימים-ב כד יא: ויהי בעת יביא את הארון אל פקדת המלך ביד הלוים וכראותם כי רב הכסף ובא סופר המלך ופקיד כהן הראש ויערו את הארון וישאהו וישיבהו אל מקמו; כה עשו ליום ביום ויאספו כסף לרב.
> דברי-הימים-ב כד יב: ויתנהו המלך ויהוידע אל עושה מלאכת עבודת בית יהוה ויהיו שכרים חצבים וחרשים לחדש בית יהוה; וגם לחרשי ברזל ונחשת לחזק את בית יהוה.
> דברי-הימים-ב כד יג: ויעשו עשי המלאכה ותעל ארוכה למלאכה בידם; ויעמידו את בית האלהים על מתכנתו ויאמצהו.
> דברי-הימים-ב כד יד: וככלותם הביאו לפני המלך ויהוידע את שאר הכסף ויעשהו כלים לבית יהוה כלי שרת והעלות וכפות וכלי זהב וכסף; ויהיו מעלים עלות בבית יהוה תמיד כל ימי יהוידע.
> דברי-הימים-ב כד טו: ויזקן יהוידע וישבע ימים וימת בן מאה ושלשים שנה במותו.
> דברי-הימים-ב כד טז: ויקברהו בעיר דויד עם המלכים:  כי עשה טובה בישראל ועם האלהים וביתו.
> דברי-הימים-ב כד יז: ואחרי מות יהוידע באו שרי יהודה וישתחוו למלך; אז שמע המלך אליהם.
> דברי-הימים-ב כד יח: ויעזבו את בית יהוה אלהי אבותיהם ויעבדו את האשרים ואת העצבים; ויהי קצף על יהודה וירושלם באשמתם זאת.
> דברי-הימים-ב כד יט: וישלח בהם נבאים להשיבם אל יהוה; ויעידו בם ולא האזינו.
> דברי-הימים-ב כד כ: ורוח אלהים לבשה את זכריה בן יהוידע הכהן ויעמד מעל לעם; ויאמר להם כה אמר האלהים למה אתם עברים את מצות יהוה ולא תצליחו כי עזבתם את יהוה ויעזב אתכם.
> דברי-הימים-ב כד כא: ויקשרו עליו וירגמהו אבן במצות המלך בחצר בית יהוה.
> דברי-הימים-ב כד כב: ולא זכר יואש המלך החסד אשר עשה יהוידע אביו עמו ויהרג את בנו; וכמותו אמר ירא יהוה וידרש.
> דברי-הימים-ב כד כג: ויהי לתקופת השנה עלה עליו חיל ארם ויבאו אל יהודה וירושלם וישחיתו את כל שרי העם מעם; וכל שללם שלחו למלך דרמשק.
> דברי-הימים-ב כד כד: כי במצער אנשים באו חיל ארם ויהוה נתן בידם חיל לרב מאד כי עזבו את יהוה אלהי אבותיהם; ואת יואש עשו שפטים.
> דברי-הימים-ב כד כה: ובלכתם ממנו כי עזבו אתו במחליים רבים התקשרו עליו עבדיו בדמי בני יהוידע הכהן ויהרגהו על מטתו וימת; ויקברהו בעיר דויד ולא קברהו בקברות המלכים.
> דברי-הימים-ב כד כו: ואלה המתקשרים עליו:  זבד בן שמעת העמונית ויהוזבד בן שמרית המואבית.
> דברי-הימים-ב כד כז: ובניו ורב (ירב) המשא עליו ויסוד בית האלהים הנם כתובים על מדרש ספר המלכים; וימלך אמציהו בנו תחתיו.
> דברי-הימים-ב כה א: בן עשרים וחמש שנה מלך אמציהו ועשרים ותשע שנה מלך בירושלם; ושם אמו יהועדן מירושלים.
> דברי-הימים-ב כה ב: ויעש הישר בעיני יהוה:  רק לא בלבב שלם.
> דברי-הימים-ב כה ג: ויהי כאשר חזקה הממלכה עליו; ויהרג את עבדיו המכים את המלך אביו.
> דברי-הימים-ב כה ד: ואת בניהם לא המית:  כי ככתוב בתורה בספר משה אשר צוה יהוה לאמר לא ימותו אבות על בנים ובנים לא ימותו על אבות כי איש בחטאו ימותו.
> דברי-הימים-ב כה ה: ויקבץ אמציהו את יהודה ויעמידם לבית אבות לשרי האלפים ולשרי המאות לכל יהודה ובנימן; ויפקדם למבן עשרים שנה ומעלה וימצאם שלש מאות אלף בחור יוצא צבא אחז רמח וצנה.
> דברי-הימים-ב כה ו: וישכר מישראל מאה אלף גבור חיל במאה ככר כסף.
> דברי-הימים-ב כה ז: ואיש האלהים בא אליו לאמר המלך אל יבוא עמך צבא ישראל:  כי אין יהוה עם ישראל כל בני אפרים.
> דברי-הימים-ב כה ח: כי אם בא אתה עשה חזק למלחמה יכשילך האלהים לפני אויב כי יש כח באלהים לעזור ולהכשיל.
> דברי-הימים-ב כה ט: ויאמר אמציהו לאיש האלהים ומה לעשות למאת הככר אשר נתתי לגדוד ישראל; ויאמר איש האלהים יש ליהוה לתת לך הרבה מזה.
> דברי-הימים-ב כה י: ויבדילם אמציהו להגדוד אשר בא אליו מאפרים ללכת למקומם; ויחר אפם מאד ביהודה וישובו למקומם בחרי אף.
> דברי-הימים-ב כה יא: ואמציהו התחזק וינהג את עמו וילך גיא המלח; ויך את בני שעיר עשרת אלפים.
> דברי-הימים-ב כה יב: ועשרת אלפים חיים שבו בני יהודה ויביאום לראש הסלע; וישליכום מראש הסלע וכלם נבקעו.
> דברי-הימים-ב כה יג: ובני הגדוד אשר השיב אמציהו מלכת עמו למלחמה ויפשטו בערי יהודה משמרון ועד בית חורון; ויכו מהם שלשת אלפים ויבזו בזה רבה.
> דברי-הימים-ב כה יד: ויהי אחרי בוא אמציהו מהכות את אדומים ויבא את אלהי בני שעיר ויעמידם לו לאלהים; ולפניהם ישתחוה ולהם יקטר.
> דברי-הימים-ב כה טו: ויחר אף יהוה באמציהו; וישלח אליו נביא ויאמר לו למה דרשת את אלהי העם אשר לא הצילו את עמם מידך.
> דברי-הימים-ב כה טז: ויהי בדברו אליו ויאמר לו הליועץ למלך נתנוך חדל לך למה יכוך; ויחדל הנביא ויאמר ידעתי כי יעץ אלהים להשחיתך כי עשית זאת ולא שמעת לעצתי.
> דברי-הימים-ב כה יז: ויועץ אמציהו מלך יהודה וישלח אל יואש בן יהואחז בן יהוא מלך ישראל לאמר:  לך נתראה פנים.
> דברי-הימים-ב כה יח: וישלח יואש מלך ישראל אל אמציהו מלך יהודה לאמר החוח אשר בלבנון שלח אל הארז אשר בלבנון לאמר תנה את בתך לבני לאשה; ותעבר חית השדה אשר בלבנון ותרמס את החוח.
> דברי-הימים-ב כה יט: אמרת הנה הכית את אדום ונשאך לבך להכביד; עתה שבה בביתך למה תתגרה ברעה ונפלת אתה ויהודה עמך.
> דברי-הימים-ב כה כ: ולא שמע אמציהו כי מהאלהים היא למען תתם ביד:  כי דרשו את אלהי אדום.
> דברי-הימים-ב כה כא: ויעל יואש מלך ישראל ויתראו פנים הוא ואמציהו מלך יהודה בבית שמש אשר ליהודה.
> דברי-הימים-ב כה כב: וינגף יהודה לפני ישראל; וינסו איש לאהליו.
> דברי-הימים-ב כה כג: ואת אמציהו מלך יהודה בן יואש בן יהואחז תפש יואש מלך ישראל בבית שמש; ויביאהו ירושלם ויפרץ בחומת ירושלם משער אפרים עד שער הפונה ארבע מאות אמה.
> דברי-הימים-ב כה כד: וכל הזהב והכסף ואת כל הכלים הנמצאים בבית האלהים עם עבד אדום ואת אוצרות בית המלך ואת בני התערבות; וישב שמרון.
> דברי-הימים-ב כה כה: ויחי אמציהו בן יואש מלך יהודה אחרי מות יואש בן יהואחז מלך ישראל חמש עשרה שנה.
> דברי-הימים-ב כה כו: ויתר דברי אמציהו הראשנים והאחרונים הלא הנם כתובים על ספר מלכי יהודה וישראל.
> דברי-הימים-ב כה כז: ומעת אשר סר אמציהו מאחרי יהוה ויקשרו עליו קשר בירושלם וינס לכישה; וישלחו אחריו לכישה וימיתהו שם.
> דברי-הימים-ב כה כח: וישאהו על הסוסים; ויקברו אתו עם אבתיו בעיר יהודה.
> דברי-הימים-ב כו א: ויקחו כל עם יהודה את עזיהו והוא בן שש עשרה שנה; וימליכו אתו תחת אביו אמציהו.
> דברי-הימים-ב כו ב: הוא בנה את אילות וישיבה ליהודה אחרי שכב המלך עם אבתיו.
> דברי-הימים-ב כו ג: בן שש עשרה שנה עזיהו במלכו וחמשים ושתים שנה מלך בירושלם; ושם אמו יכיליה (יכליה) מן ירושלם.
> דברי-הימים-ב כו ד: ויעש הישר בעיני יהוה:  ככל אשר עשה אמציהו אביו.
> דברי-הימים-ב כו ה: ויהי לדרש אלהים בימי זכריהו המבין בראת האלהים; ובימי דרשו את יהוה הצליחו האלהים.
> דברי-הימים-ב כו ו: ויצא וילחם בפלשתים ויפרץ את חומת גת ואת חומת יבנה ואת חומת אשדוד; ויבנה ערים באשדוד ובפלשתים.
> דברי-הימים-ב כו ז: ויעזרהו האלהים על פלשתים ועל הערביים (הערבים) הישבים בגור בעל והמעונים.
> דברי-הימים-ב כו ח: ויתנו העמונים מנחה לעזיהו; וילך שמו עד לבוא מצרים כי החזיק עד למעלה.
> דברי-הימים-ב כו ט: ויבן עזיהו מגדלים בירושלם על שער הפנה ועל שער הגיא ועל המקצוע; ויחזקם.
> דברי-הימים-ב כו י: ויבן מגדלים במדבר ויחצב ברות רבים כי מקנה רב היה לו ובשפלה ובמישור; אכרים וכרמים בהרים ובכרמל כי אהב אדמה היה.
> דברי-הימים-ב כו יא: ויהי לעזיהו חיל עשה מלחמה יוצאי צבא לגדוד במספר פקדתם ביד יעואל (יעיאל) הסופר ומעשיהו השוטר על יד חנניהו משרי המלך.
> דברי-הימים-ב כו יב: כל מספר ראשי האבות לגבורי חיל אלפים ושש מאות.
> דברי-הימים-ב כו יג: ועל ידם חיל צבא שלש מאות אלף ושבעת אלפים וחמש מאות עושי מלחמה בכח חיל לעזר למלך על האויב.
> דברי-הימים-ב כו יד: ויכן להם עזיהו לכל הצבא מגנים ורמחים וכובעים ושרינות וקשתות ולאבני קלעים.
> דברי-הימים-ב כו טו: ויעש בירושלם חשבנות מחשבת חושב להיות על המגדלים ועל הפנות לירוא בחצים ובאבנים גדלות; ויצא שמו עד למרחוק כי הפליא להעזר עד כי חזק.
> דברי-הימים-ב כו טז: וכחזקתו גבה לבו עד להשחית וימעל ביהוה אלהיו; ויבא אל היכל יהוה להקטיר על מזבח הקטרת.
> דברי-הימים-ב כו יז: ויבא אחריו עזריהו הכהן; ועמו כהנים ליהוה שמונים בני חיל.
> דברי-הימים-ב כו יח: ויעמדו על עזיהו המלך ויאמרו לו לא לך עזיהו להקטיר ליהוה כי לכהנים בני אהרן המקדשים להקטיר:  צא מן המקדש כי מעלת ולא לך לכבוד מיהוה אלהים.
> דברי-הימים-ב כו יט: ויזעף עזיהו ובידו מקטרת להקטיר; ובזעפו עם הכהנים והצרעת זרחה במצחו לפני הכהנים בבית יהוה מעל למזבח הקטרת.
> דברי-הימים-ב כו כ: ויפן אליו עזריהו כהן הראש וכל הכהנים והנה הוא מצרע במצחו ויבהלוהו משם; וגם הוא נדחף לצאת כי נגעו יהוה.
> דברי-הימים-ב כו כא: ויהי עזיהו המלך מצרע עד יום מותו וישב בית החפשות (החפשית) מצרע כי נגזר מבית יהוה; ויותם בנו על בית המלך שופט את עם הארץ.
> דברי-הימים-ב כו כב: ויתר דברי עזיהו הראשנים והאחרנים כתב ישעיהו בן אמוץ הנביא.
> דברי-הימים-ב כו כג: וישכב עזיהו עם אבתיו ויקברו אתו עם אבתיו בשדה הקבורה אשר למלכים כי אמרו מצורע הוא; וימלך יותם בנו תחתיו.
> דברי-הימים-ב כז א: בן עשרים וחמש שנה יותם במלכו ושש עשרה שנה מלך בירושלם; ושם אמו ירושה בת צדוק.
> דברי-הימים-ב כז ב: ויעש הישר בעיני יהוה ככל אשר עשה עזיהו אביו רק לא בא אל היכל יהוה; ועוד העם משחיתים.
> דברי-הימים-ב כז ג: הוא בנה את שער בית יהוה העליון; ובחומת העפל בנה לרב.
> דברי-הימים-ב כז ד: וערים בנה בהר יהודה; ובחרשים בנה בירניות ומגדלים.
> דברי-הימים-ב כז ה: והוא נלחם עם מלך בני עמון ויחזק עליהם ויתנו לו בני עמון בשנה ההיא מאה ככר כסף ועשרת אלפים כרים חטים ושעורים עשרת אלפים:  זאת השיבו לו בני עמון ובשנה השנית והשלשית.
> דברי-הימים-ב כז ו: ויתחזק יותם:  כי הכין דרכיו לפני יהוה אלהיו.
> דברי-הימים-ב כז ז: ויתר דברי יותם וכל מלחמתיו ודרכיו הנם כתובים על ספר מלכי ישראל ויהודה.
> דברי-הימים-ב כז ח: בן עשרים וחמש שנה היה במלכו; ושש עשרה שנה מלך בירושלם.
> דברי-הימים-ב כז ט: וישכב יותם עם אבתיו ויקברו אתו בעיר דויד; וימלך אחז בנו תחתיו.
> דברי-הימים-ב כח א: בן עשרים שנה אחז במלכו ושש עשרה שנה מלך בירושלם; ולא עשה הישר בעיני יהוה כדויד אביו.
> דברי-הימים-ב כח ב: וילך בדרכי מלכי ישראל; וגם מסכות עשה לבעלים.
> דברי-הימים-ב כח ג: והוא הקטיר בגיא בן הנם; ויבער את בניו באש כתעבות הגוים אשר הריש יהוה מפני בני ישראל.
> דברי-הימים-ב כח ד: ויזבח ויקטר בבמות ועל הגבעות ותחת כל עץ רענן.
> דברי-הימים-ב כח ה: ויתנהו יהוה אלהיו ביד מלך ארם ויכו בו וישבו ממנו שביה גדולה ויביאו דרמשק; וגם ביד מלך ישראל נתן ויך בו מכה גדולה.
> דברי-הימים-ב כח ו: ויהרג פקח בן רמליהו ביהודה מאה ועשרים אלף ביום אחד הכל בני חיל:  בעזבם את יהוה אלהי אבותם.
> דברי-הימים-ב כח ז: ויהרג זכרי גבור אפרים את מעשיהו בן המלך ואת עזריקם נגיד הבית; ואת אלקנה משנה המלך.
> דברי-הימים-ב כח ח: וישבו בני ישראל מאחיהם מאתים אלף נשים בנים ובנות וגם שלל רב בזזו מהם; ויביאו את השלל לשמרון.
> דברי-הימים-ב כח ט: ושם היה נביא ליהוה עדד שמו ויצא לפני הצבא הבא לשמרון ויאמר להם הנה בחמת יהוה אלהי אבותיכם על יהודה נתנם בידכם; ותהרגו בם בזעף עד לשמים הגיע.
> דברי-הימים-ב כח י: ועתה בני יהודה וירושלם אתם אמרים לכבש לעבדים ולשפחות לכם; הלא רק אתם עמכם אשמות ליהוה אלהיכם.
> דברי-הימים-ב כח יא: ועתה שמעוני והשיבו השביה אשר שביתם מאחיכם:  כי חרון אף יהוה עליכם.
> דברי-הימים-ב כח יב: ויקמו אנשים מראשי בני אפרים עזריהו בן יהוחנן ברכיהו בן משלמות ויחזקיהו בן שלם ועמשא בן חדלי על הבאים מן הצבא.
> דברי-הימים-ב כח יג: ויאמרו להם לא תביאו את השביה הנה כי לאשמת יהוה עלינו אתם אמרים להסיף על חטאתנו ועל אשמתנו:  כי רבה אשמה לנו וחרון אף על ישראל.
> דברי-הימים-ב כח יד: ויעזב החלוץ את השביה ואת הבזה לפני השרים וכל הקהל.
> דברי-הימים-ב כח טו: ויקמו האנשים אשר נקבו בשמות ויחזיקו בשביה וכל מערמיהם הלבישו מן השלל וילבשם וינעלום ויאכלום וישקום ויסכום וינהלום בחמרים לכל כושל ויביאום ירחו עיר התמרים אצל אחיהם; וישובו שמרון.
> דברי-הימים-ב כח טז: בעת ההיא שלח המלך אחז על מלכי אשור לעזר לו.
> דברי-הימים-ב כח יז: ועוד אדומים באו; ויכו ביהודה וישבו שבי.
> דברי-הימים-ב כח יח: ופלשתים פשטו בערי השפלה והנגב ליהודה וילכדו את בית שמש ואת אילון ואת הגדרות ואת שוכו ובנותיה ואת תמנה ובנותיה ואת גמזו ואת בנתיה; וישבו שם.
> דברי-הימים-ב כח יט: כי הכניע יהוה את יהודה בעבור אחז מלך ישראל:  כי הפריע ביהודה ומעול מעל ביהוה.
> דברי-הימים-ב כח כ: ויבא עליו תלגת פלנאסר מלך אשור; ויצר לו ולא חזקו.
> דברי-הימים-ב כח כא: כי חלק אחז את בית יהוה ואת בית המלך והשרים; ויתן למלך אשור ולא לעזרה לו.
> דברי-הימים-ב כח כב: ובעת הצר לו ויוסף למעול ביהוה:  הוא המלך אחז.
> דברי-הימים-ב כח כג: ויזבח לאלהי דרמשק המכים בו ויאמר כי אלהי מלכי ארם הם מעזרים אתם להם אזבח ויעזרוני; והם היו לו להכשילו ולכל ישראל.
> דברי-הימים-ב כח כד: ויאסף אחז את כלי בית האלהים ויקצץ את כלי בית האלהים ויסגר את דלתות בית יהוה; ויעש לו מזבחות בכל פנה בירושלם.
> דברי-הימים-ב כח כה: ובכל עיר ועיר ליהודה עשה במות לקטר לאלהים אחרים; ויכעס את יהוה אלהי אבתיו.
> דברי-הימים-ב כח כו: ויתר דבריו וכל דרכיו הראשנים והאחרונים הנם כתובים על ספר מלכי יהודה וישראל.
> דברי-הימים-ב כח כז: וישכב אחז עם אבתיו ויקברהו בעיר בירושלם כי לא הביאהו לקברי מלכי ישראל; וימלך יחזקיהו בנו תחתיו.
> דברי-הימים-ב כט א: יחזקיהו מלך בן עשרים וחמש שנה ועשרים ותשע שנה מלך בירושלם; ושם אמו אביה בת זכריהו.
> דברי-הימים-ב כט ב: ויעש הישר בעיני יהוה:  ככל אשר עשה דויד אביו.
> דברי-הימים-ב כט ג: הוא בשנה הראשונה למלכו בחדש הראשון פתח את דלתות בית יהוה ויחזקם.
> דברי-הימים-ב כט ד: ויבא את הכהנים ואת הלוים; ויאספם לרחוב המזרח.
> דברי-הימים-ב כט ה: ויאמר להם שמעוני הלוים:  עתה התקדשו וקדשו את בית יהוה אלהי אבתיכם והוציאו את הנדה מן הקדש.
> דברי-הימים-ב כט ו: כי מעלו אבתינו ועשו הרע בעיני יהוה אלהינו ויעזבהו; ויסבו פניהם ממשכן יהוה ויתנו ערף.
> דברי-הימים-ב כט ז: גם סגרו דלתות האולם ויכבו את הנרות וקטרת לא הקטירו; ועלה לא העלו בקדש לאלהי ישראל.
> דברי-הימים-ב כט ח: ויהי קצף יהוה על יהודה וירושלם; ויתנם לזועה (לזעוה) לשמה ולשרקה כאשר אתם ראים בעיניכם.
> דברי-הימים-ב כט ט: והנה נפלו אבותינו בחרב; ובנינו ובנותינו ונשינו בשבי על זאת.
> דברי-הימים-ב כט י: עתה עם לבבי לכרות ברית ליהוה אלהי ישראל; וישב ממנו חרון אפו.
> דברי-הימים-ב כט יא: בני עתה אל תשלו:  כי בכם בחר יהוה לעמד לפניו לשרתו ולהיות לו משרתים ומקטרים.
> דברי-הימים-ב כט יב: ויקמו הלוים מחת בן עמשי ויואל בן עזריהו מן בני הקהתי ומן בני מררי קיש בן עבדי ועזריהו בן יהללאל;    ומן הגרשני יואח בן זמה ועדן בן יואח.
> דברי-הימים-ב כט יג: ומן בני אליצפן שמרי ויעואל (ויעיאל); ומן בני אסף זכריהו ומתניהו.
> דברי-הימים-ב כט יד: ומן בני הימן יחואל (יחיאל) ושמעי;    ומן בני ידותון שמעיה ועזיאל.
> דברי-הימים-ב כט טו: ויאספו את אחיהם ויתקדשו ויבאו כמצות המלך בדברי יהוה לטהר בית יהוה.
> דברי-הימים-ב כט טז: ויבאו הכהנים לפנימה בית יהוה לטהר ויוציאו את כל הטמאה אשר מצאו בהיכל יהוה לחצר בית יהוה; ויקבלו הלוים להוציא לנחל קדרון חוצה.
> דברי-הימים-ב כט יז: ויחלו באחד לחדש הראשון לקדש וביום שמונה לחדש באו לאולם יהוה ויקדשו את בית יהוה לימים שמונה; וביום ששה עשר לחדש הראשון כלו.
> דברי-הימים-ב כט יח: ויבואו פנימה אל חזקיהו המלך ויאמרו טהרנו את כל בית יהוה:  את מזבח העולה ואת כל כליו ואת שלחן המערכת ואת כל כליו.
> דברי-הימים-ב כט יט: ואת כל הכלים אשר הזניח המלך אחז במלכותו במעלו הכנו והקדשנו; והנם לפני מזבח יהוה.
> דברי-הימים-ב כט כ: וישכם יחזקיהו המלך ויאסף את שרי העיר; ויעל בית יהוה.
> דברי-הימים-ב כט כא: ויביאו פרים שבעה ואילים שבעה וכבשים שבעה וצפירי עזים שבעה לחטאת על הממלכה ועל המקדש ועל יהודה; ויאמר לבני אהרן הכהנים להעלות על מזבח יהוה.
> דברי-הימים-ב כט כב: וישחטו הבקר ויקבלו הכהנים את הדם ויזרקו המזבחה; וישחטו האלים ויזרקו הדם המזבחה וישחטו הכבשים ויזרקו הדם המזבחה.
> דברי-הימים-ב כט כג: ויגישו את שעירי החטאת לפני המלך והקהל; ויסמכו ידיהם עליהם.
> דברי-הימים-ב כט כד: וישחטום הכהנים ויחטאו את דמם המזבחה לכפר על כל ישראל:  כי לכל ישראל אמר המלך העולה והחטאת.
> דברי-הימים-ב כט כה: ויעמד את הלוים בית יהוה במצלתים בנבלים ובכנרות במצות דויד וגד חזה המלך ונתן הנביא:  כי ביד יהוה המצוה ביד נביאיו.
> דברי-הימים-ב כט כו: ויעמדו הלוים בכלי דויד והכהנים בחצצרות.
> דברי-הימים-ב כט כז: ויאמר חזקיהו להעלות העלה להמזבח; ובעת החל העולה החל שיר יהוה והחצצרות ועל ידי כלי דויד מלך ישראל.
> דברי-הימים-ב כט כח: וכל הקהל משתחוים והשיר משורר והחצצרות מחצצרים (מחצרים):  הכל עד לכלות העלה.
> דברי-הימים-ב כט כט: וככלות להעלות:  כרעו המלך וכל הנמצאים אתו וישתחוו.
> דברי-הימים-ב כט ל: ויאמר יחזקיהו המלך והשרים ללוים להלל ליהוה בדברי דויד ואסף החזה; ויהללו עד לשמחה ויקדו וישתחוו.
> דברי-הימים-ב כט לא: ויען יחזקיהו ויאמר עתה מלאתם ידכם ליהוה גשו והביאו זבחים ותודות לבית יהוה; ויביאו הקהל זבחים ותודות וכל נדיב לב עלות.
> דברי-הימים-ב כט לב: ויהי מספר העלה אשר הביאו הקהל בקר שבעים אילים מאה כבשים מאתים:  לעלה ליהוה כל אלה.
> דברי-הימים-ב כט לג: והקדשים בקר שש מאות וצאן שלשת אלפים.
> דברי-הימים-ב כט לד: רק הכהנים היו למעט ולא יכלו להפשיט את כל העלות; ויחזקום אחיהם הלוים עד כלות המלאכה ועד יתקדשו הכהנים כי הלוים ישרי לבב להתקדש מהכהנים.
> דברי-הימים-ב כט לה: וגם עלה לרב בחלבי השלמים ובנסכים לעלה; ותכון עבודת בית יהוה.
> דברי-הימים-ב כט לו: וישמח יחזקיהו וכל העם על ההכין האלהים לעם:  כי בפתאם היה הדבר.
> דברי-הימים-ב ל א: וישלח יחזקיהו על כל ישראל ויהודה וגם אגרות כתב על אפרים ומנשה לבוא לבית יהוה בירושלם לעשות פסח ליהוה אלהי ישראל.
> דברי-הימים-ב ל ב: ויועץ המלך ושריו וכל הקהל בירושלם לעשות הפסח בחדש השני.
> דברי-הימים-ב ל ג: כי לא יכלו לעשתו בעת ההיא:  כי הכהנים לא התקדשו למדי והעם לא נאספו לירושלם.
> דברי-הימים-ב ל ד: ויישר הדבר בעיני המלך ובעיני כל הקהל.
> דברי-הימים-ב ל ה: ויעמידו דבר להעביר קול בכל ישראל מבאר שבע ועד דן לבוא לעשות פסח ליהוה אלהי ישראל בירושלם:  כי לא לרב עשו ככתוב.
> דברי-הימים-ב ל ו: וילכו הרצים באגרות מיד המלך ושריו בכל ישראל ויהודה וכמצות המלך לאמר:  בני ישראל שובו אל יהוה אלהי אברהם יצחק וישראל וישב אל הפליטה הנשארת לכם מכף מלכי אשור.
> דברי-הימים-ב ל ז: ואל תהיו כאבותיכם וכאחיכם אשר מעלו ביהוה אלהי אבותיהם; ויתנם לשמה כאשר אתם ראים.
> דברי-הימים-ב ל ח: עתה אל תקשו ערפכם כאבותיכם:  תנו יד ליהוה ובאו למקדשו אשר הקדיש לעולם ועבדו את יהוה אלהיכם וישב מכם חרון אפו.
> דברי-הימים-ב ל ט: כי בשובכם על יהוה אחיכם ובניכם לרחמים לפני שוביהם ולשוב לארץ הזאת:  כי חנון ורחום יהוה אלהיכם ולא יסיר פנים מכם אם תשובו אליו.
> דברי-הימים-ב ל י: ויהיו הרצים עברים מעיר לעיר בארץ אפרים ומנשה ועד זבלון; ויהיו משחיקים עליהם ומלעגים בם.
> דברי-הימים-ב ל יא: אך אנשים מאשר ומנשה ומזבלון נכנעו ויבאו לירושלם.
> דברי-הימים-ב ל יב: גם ביהודה היתה יד האלהים לתת להם לב אחד:  לעשות מצות המלך והשרים בדבר יהוה.
> דברי-הימים-ב ל יג: ויאספו ירושלם עם רב לעשות את חג המצות בחדש השני קהל לרב מאד.
> דברי-הימים-ב ל יד: ויקמו ויסירו את המזבחות אשר בירושלם; ואת כל המקטרות הסירו וישליכו לנחל קדרון.
> דברי-הימים-ב ל טו: וישחטו הפסח בארבעה עשר לחדש השני; והכהנים והלוים נכלמו ויתקדשו ויביאו עלות בית יהוה.
> דברי-הימים-ב ל טז: ויעמדו על עמדם כמשפטם כתורת משה איש האלהים; הכהנים זרקים את הדם מיד הלוים.
> דברי-הימים-ב ל יז: כי רבת בקהל אשר לא התקדשו; והלוים על שחיטת הפסחים לכל לא טהור להקדיש ליהוה.
> דברי-הימים-ב ל יח: כי מרבית העם רבת מאפרים ומנשה יששכר וזבלון לא הטהרו כי אכלו את הפסח בלא ככתוב:  כי התפלל יחזקיהו עליהם לאמר יהוה הטוב יכפר בעד.
> דברי-הימים-ב ל יט: כל לבבו הכין לדרוש האלהים יהוה אלהי אבותיו; ולא כטהרת הקדש.
> דברי-הימים-ב ל כ: וישמע יהוה אל יחזקיהו וירפא את העם.
> דברי-הימים-ב ל כא: ויעשו בני ישראל הנמצאים בירושלם את חג המצות שבעת ימים בשמחה גדולה; ומהללים ליהוה יום ביום הלוים והכהנים בכלי עז ליהוה.
> דברי-הימים-ב ל כב: וידבר יחזקיהו על לב כל הלוים המשכילים שכל טוב ליהוה; ויאכלו את המועד שבעת הימים מזבחים זבחי שלמים ומתודים ליהוה אלהי אבותיהם.
> דברי-הימים-ב ל כג: ויועצו כל הקהל לעשות שבעת ימים אחרים; ויעשו שבעת ימים שמחה.
> דברי-הימים-ב ל כד: כי חזקיהו מלך יהודה הרים לקהל אלף פרים ושבעת אלפים צאן    והשרים הרימו לקהל פרים אלף וצאן עשרת אלפים; ויתקדשו כהנים לרב.
> דברי-הימים-ב ל כה: וישמחו כל קהל יהודה והכהנים והלוים וכל הקהל הבאים מישראל; והגרים הבאים מארץ ישראל והיושבים ביהודה.
> דברי-הימים-ב ל כו: ותהי שמחה גדולה בירושלם:  כי מימי שלמה בן דויד מלך ישראל לא כזאת בירושלם.
> דברי-הימים-ב ל כז: ויקמו הכהנים הלוים ויברכו את העם וישמע בקולם; ותבוא תפלתם למעון קדשו לשמים.
> דברי-הימים-ב לא א: וככלות כל זאת יצאו כל ישראל הנמצאים לערי יהודה וישברו המצבות ויגדעו האשרים וינתצו את הבמות ואת המזבחות מכל יהודה ובנימן ובאפרים ומנשה עד לכלה; וישובו כל בני ישראל איש לאחזתו לעריהם.
> דברי-הימים-ב לא ב: ויעמד יחזקיהו את מחלקות הכהנים והלוים על מחלקותם איש כפי עבדתו לכהנים וללוים לעלה ולשלמים לשרת ולהדות ולהלל בשערי מחנות יהוה.
> דברי-הימים-ב לא ג: ומנת המלך מן רכושו לעלות לעלות הבקר והערב והעלות לשבתות ולחדשים ולמעדים ככתוב בתורת יהוה.
> דברי-הימים-ב לא ד: ויאמר לעם ליושבי ירושלם לתת מנת הכהנים והלוים למען יחזקו בתורת יהוה.
> דברי-הימים-ב לא ה: וכפרץ הדבר הרבו בני ישראל ראשית דגן תירוש ויצהר ודבש וכל תבואת שדה; ומעשר הכל לרב הביאו.
> דברי-הימים-ב לא ו: ובני ישראל ויהודה היושבים בערי יהודה גם הם מעשר בקר וצאן ומעשר קדשים המקדשים ליהוה אלהיהם:  הביאו ויתנו ערמות ערמות.
> דברי-הימים-ב לא ז: בחדש השלשי החלו הערמות ליסוד; ובחדש השביעי כלו.
> דברי-הימים-ב לא ח: ויבאו יחזקיהו והשרים ויראו את הערמות; ויברכו את יהוה ואת עמו ישראל.
> דברי-הימים-ב לא ט: וידרש יחזקיהו על הכהנים והלוים על הערמות.
> דברי-הימים-ב לא י: ויאמר אליו עזריהו הכהן הראש לבית צדוק:  ויאמר מהחל התרומה לביא בית יהוה אכול ושבוע והותר עד לרוב כי יהוה ברך את עמו והנותר את ההמון הזה.
> דברי-הימים-ב לא יא: ויאמר יחזקיהו להכין לשכות בבית יהוה ויכינו.
> דברי-הימים-ב לא יב: ויביאו את התרומה והמעשר והקדשים באמונה; ועליהם נגיד כונניהו (כנניהו) הלוי ושמעי אחיהו משנה.
> דברי-הימים-ב לא יג: ויחיאל ועזזיהו ונחת ועשהאל וירימות ויוזבד ואליאל ויסמכיהו ומחת ובניהו פקידים מיד כונניהו (כנניהו) ושמעי אחיו במפקד יחזקיהו המלך ועזריהו נגיד בית האלהים.
> דברי-הימים-ב לא יד: וקורא בן ימנה הלוי השוער למזרחה על נדבות האלהים לתת תרומת יהוה וקדשי הקדשים.
> דברי-הימים-ב לא טו: ועל ידו עדן ומנימן וישוע ושמעיהו אמריהו ושכניהו בערי הכהנים באמונה:  לתת לאחיהם במחלקות כגדול כקטן.
> דברי-הימים-ב לא טז: מלבד התיחשם לזכרים מבן שלוש שנים ולמעלה לכל הבא לבית יהוה לדבר יום ביומו לעבודתם במשמרותם כמחלקותיהם.
> דברי-הימים-ב לא יז: ואת התיחש הכהנים לבית אבותיהם והלוים מבן עשרים שנה ולמעלה במשמרותיהם במחלקותיהם.
> דברי-הימים-ב לא יח: ולהתיחש בכל טפם נשיהם ובניהם ובנותיהם לכל קהל:  כי באמונתם יתקדשו קדש.
> דברי-הימים-ב לא יט: ולבני אהרן הכהנים בשדי מגרש עריהם בכל עיר ועיר אנשים אשר נקבו בשמות לתת מנות לכל זכר בכהנים ולכל התיחש בלוים.
> דברי-הימים-ב לא כ: ויעש כזאת יחזקיהו בכל יהודה; ויעש הטוב והישר והאמת לפני יהוה אלהיו.
> דברי-הימים-ב לא כא: ובכל מעשה אשר החל בעבודת בית האלהים ובתורה ובמצוה לדרש לאלהיו בכל לבבו עשה והצליח.
> דברי-הימים-ב לב א: אחרי הדברים והאמת האלה בא סנחריב מלך אשור; ויבא ביהודה ויחן על הערים הבצרות ויאמר לבקעם אליו.
> דברי-הימים-ב לב ב: וירא יחזקיהו כי בא סנחריב; ופניו למלחמה על ירושלם.
> דברי-הימים-ב לב ג: ויועץ עם שריו וגבריו לסתום את מימי העינות אשר מחוץ לעיר; ויעזרוהו.
> דברי-הימים-ב לב ד: ויקבצו עם רב ויסתמו את כל המעינות ואת הנחל השוטף בתוך הארץ לאמר:  למה יבואו מלכי אשור ומצאו מים רבים.
> דברי-הימים-ב לב ה: ויתחזק ויבן את כל החומה הפרוצה ויעל על המגדלות ולחוצה החומה אחרת ויחזק את המלוא עיר דויד; ויעש שלח לרב ומגנים.
> דברי-הימים-ב לב ו: ויתן שרי מלחמות על העם; ויקבצם אליו אל רחוב שער העיר וידבר על לבבם לאמר.
> דברי-הימים-ב לב ז: חזקו ואמצו אל תיראו ואל תחתו מפני מלך אשור ומלפני כל ההמון אשר עמו:  כי עמנו רב מעמו.
> דברי-הימים-ב לב ח: עמו זרוע בשר ועמנו יהוה אלהינו לעזרנו ולהלחם מלחמתנו; ויסמכו העם על דברי יחזקיהו מלך יהודה.
> דברי-הימים-ב לב ט: אחר זה שלח סנחריב מלך אשור עבדיו ירושלימה והוא על לכיש וכל ממשלתו עמו על יחזקיהו מלך יהודה ועל כל יהודה אשר בירושלם לאמר.
> דברי-הימים-ב לב י: כה אמר סנחריב מלך אשור:  על מה אתם בטחים וישבים במצור בירושלם.
> דברי-הימים-ב לב יא: הלא יחזקיהו מסית אתכם לתת אתכם למות ברעב ובצמא לאמר:  יהוה אלהינו יצילנו מכף מלך אשור.
> דברי-הימים-ב לב יב: הלא הוא יחזקיהו הסיר את במתיו ואת מזבחתיו; ויאמר ליהודה ולירושלם לאמר לפני מזבח אחד תשתחוו ועליו תקטירו.
> דברי-הימים-ב לב יג: הלא תדעו מה עשיתי אני ואבותי לכל עמי הארצות:  היכול יכלו אלהי גוי הארצות להציל את ארצם מידי.
> דברי-הימים-ב לב יד: מי בכל אלהי הגוים האלה אשר החרימו אבותי אשר יכול להציל את עמו מידי:  כי יוכל אלהיכם להציל אתכם מידי.
> דברי-הימים-ב לב טו: ועתה אל ישיא אתכם חזקיהו ואל יסית אתכם כזאת ואל תאמינו לו כי לא יוכל כל אלוה כל גוי וממלכה להציל עמו מידי ומיד אבותי:  אף כי אלהיכם לא יצילו אתכם מידי.
> דברי-הימים-ב לב טז: ועוד דברו עבדיו על יהוה האלהים ועל יחזקיהו עבדו.
> דברי-הימים-ב לב יז: וספרים כתב לחרף ליהוה אלהי ישראל:  ולאמר עליו לאמר כאלהי גויי הארצות אשר לא הצילו עמם מידי כן לא יציל אלהי יחזקיהו עמו מידי.
> דברי-הימים-ב לב יח: ויקראו בקול גדול יהודית על עם ירושלם אשר על החומה ליראם ולבהלם למען ילכדו את העיר.
> דברי-הימים-ב לב יט: וידברו אל אלהי ירושלם:  כעל אלהי עמי הארץ מעשה ידי האדם.
> דברי-הימים-ב לב כ: ויתפלל יחזקיהו המלך וישעיהו בן אמוץ הנביא על זאת; ויזעקו השמים.
> דברי-הימים-ב לב כא: וישלח יהוה מלאך ויכחד כל גבור חיל ונגיד ושר במחנה מלך אשור; וישב בבשת פנים לארצו ויבא בית אלהיו ומיציאו (ומיציאי) מעיו שם הפילהו בחרב.
> דברי-הימים-ב לב כב: ויושע יהוה את יחזקיהו ואת ישבי ירושלם מיד סנחריב מלך אשור ומיד כל; וינהלם מסביב.
> דברי-הימים-ב לב כג: ורבים מביאים מנחה ליהוה לירושלם ומגדנות ליחזקיהו מלך יהודה; וינשא לעיני כל הגוים מאחרי כן.
> דברי-הימים-ב לב כד: בימים ההם חלה יחזקיהו עד למות; ויתפלל אל יהוה ויאמר לו ומופת נתן לו.
> דברי-הימים-ב לב כה: ולא כגמל עליו השיב יחזקיהו כי גבה לבו; ויהי עליו קצף ועל יהודה וירושלם.
> דברי-הימים-ב לב כו: ויכנע יחזקיהו בגבה לבו הוא ויושבי ירושלם; ולא בא עליהם קצף יהוה בימי יחזקיהו.
> דברי-הימים-ב לב כז: ויהי ליחזקיהו עשר וכבוד הרבה מאד; ואצרות עשה לו לכסף ולזהב ולאבן יקרה ולבשמים ולמגנים ולכל כלי חמדה.
> דברי-הימים-ב לב כח: ומסכנות לתבואת דגן ותירוש ויצהר; וארות לכל בהמה ובהמה ועדרים לאורת.
> דברי-הימים-ב לב כט: וערים עשה לו ומקנה צאן ובקר לרב:  כי נתן לו אלהים רכוש רב מאד.
> דברי-הימים-ב לב ל: והוא יחזקיהו סתם את מוצא מימי גיחון העליון ויישרם למטה מערבה לעיר דויד; ויצלח יחזקיהו בכל מעשהו.
> דברי-הימים-ב לב לא: וכן במליצי שרי בבל המשלחים עליו לדרש המופת אשר היה בארץ עזבו האלהים לנסותו לדעת כל בלבבו.
> דברי-הימים-ב לב לב: ויתר דברי יחזקיהו וחסדיו הנם כתובים בחזון ישעיהו בן אמוץ הנביא על ספר מלכי יהודה וישראל.
> דברי-הימים-ב לב לג: וישכב יחזקיהו עם אבתיו ויקברהו במעלה קברי בני דויד וכבוד עשו לו במותו כל יהודה וישבי ירושלם; וימלך מנשה בנו תחתיו.
> דברי-הימים-ב לג א: בן שתים עשרה שנה מנשה במלכו; וחמשים וחמש שנה מלך בירושלם.
> דברי-הימים-ב לג ב: ויעש הרע בעיני יהוה:  כתועבות הגוים אשר הוריש יהוה מפני בני ישראל.
> דברי-הימים-ב לג ג: וישב ויבן את הבמות אשר נתץ יחזקיהו אביו; ויקם מזבחות לבעלים ויעש אשרות וישתחו לכל צבא השמים ויעבד אתם.
> דברי-הימים-ב לג ד: ובנה מזבחות בבית יהוה אשר אמר יהוה בירושלם יהיה שמי לעולם.
> דברי-הימים-ב לג ה: ויבן מזבחות לכל צבא השמים בשתי חצרות בית יהוה.
> דברי-הימים-ב לג ו: והוא העביר את בניו באש בגי בן הנם ועונן ונחש וכשף ועשה אוב וידעוני:  הרבה לעשות הרע בעיני יהוה להכעיסו.
> דברי-הימים-ב לג ז: וישם את פסל הסמל אשר עשה בבית האלהים אשר אמר אלהים אל דויד ואל שלמה בנו בבית הזה ובירושלם אשר בחרתי מכל שבטי ישראל אשים את שמי לעילום.
> דברי-הימים-ב לג ח: ולא אסיף להסיר את רגל ישראל מעל האדמה אשר העמדתי לאבותיכם:  רק אם ישמרו לעשות את כל אשר צויתים לכל התורה והחקים והמשפטים ביד משה.
> דברי-הימים-ב לג ט: ויתע מנשה את יהודה וישבי ירושלם:  לעשות רע מן הגוים אשר השמיד יהוה מפני בני ישראל.
> דברי-הימים-ב לג י: וידבר יהוה אל מנשה ואל עמו ולא הקשיבו.
> דברי-הימים-ב לג יא: ויבא יהוה עליהם את שרי הצבא אשר למלך אשור וילכדו את מנשה בחחים; ויאסרהו בנחשתים ויוליכהו בבלה.
> דברי-הימים-ב לג יב: וכהצר לו חלה את פני יהוה אלהיו; ויכנע מאד מלפני אלהי אבתיו.
> דברי-הימים-ב לג יג: ויתפלל אליו ויעתר לו וישמע תחנתו וישיבהו ירושלם למלכותו; וידע מנשה כי יהוה הוא האלהים.
> דברי-הימים-ב לג יד: ואחרי כן בנה חומה חיצונה לעיר דויד מערבה לגיחון בנחל ולבוא בשער הדגים וסבב לעפל ויגביהה מאד; וישם שרי חיל בכל הערים הבצרות ביהודה.
> דברי-הימים-ב לג טו: ויסר את אלהי הנכר ואת הסמל מבית יהוה וכל המזבחות אשר בנה בהר בית יהוה ובירושלם; וישלך חוצה לעיר.
> דברי-הימים-ב לג טז: ויכן (ויבן) את מזבח יהוה ויזבח עליו זבחי שלמים ותודה; ויאמר ליהודה לעבוד את יהוה אלהי ישראל.
> דברי-הימים-ב לג יז: אבל עוד העם זבחים בבמות:  רק ליהוה אלהיהם.
> דברי-הימים-ב לג יח: ויתר דברי מנשה ותפלתו אל אלהיו ודברי החזים המדברים אליו בשם יהוה אלהי ישראל הנם על דברי מלכי ישראל.
> דברי-הימים-ב לג יט: ותפלתו והעתר לו וכל חטאתו ומעלו והמקמות אשר בנה בהם במות והעמיד האשרים והפסלים לפני הכנעו הנם כתובים על דברי חוזי.
> דברי-הימים-ב לג כ: וישכב מנשה עם אבתיו ויקברהו ביתו; וימלך אמון בנו תחתיו.
> דברי-הימים-ב לג כא: בן עשרים ושתים שנה אמון במלכו; ושתים שנים מלך בירושלם.
> דברי-הימים-ב לג כב: ויעש הרע בעיני יהוה כאשר עשה מנשה אביו; ולכל הפסילים אשר עשה מנשה אביו זבח אמון ויעבדם.
> דברי-הימים-ב לג כג: ולא נכנע מלפני יהוה כהכנע מנשה אביו:  כי הוא אמון הרבה אשמה.
> דברי-הימים-ב לג כד: ויקשרו עליו עבדיו וימיתהו בביתו.
> דברי-הימים-ב לג כה: ויכו עם הארץ את כל הקשרים על המלך אמון; וימליכו עם הארץ את יאשיהו בנו תחתיו.
> דברי-הימים-ב לד א: בן שמונה שנים יאשיהו במלכו; ושלשים ואחת שנה מלך בירושלם.
> דברי-הימים-ב לד ב: ויעש הישר בעיני יהוה; וילך בדרכי דויד אביו ולא סר ימין ושמאול.
> דברי-הימים-ב לד ג: ובשמונה שנים למלכו והוא עודנו נער החל לדרוש לאלהי דויד אביו; ובשתים עשרה שנה החל לטהר את יהודה וירושלם מן הבמות והאשרים והפסלים והמסכות.
> דברי-הימים-ב לד ד: וינתצו לפניו את מזבחות הבעלים והחמנים אשר למעלה מעליהם גדע; והאשרים והפסלים והמסכות שבר והדק ויזרק על פני הקברים הזבחים להם.
> דברי-הימים-ב לד ה: ועצמות כהנים שרף על מזבחותים (מזבחותם); ויטהר את יהודה ואת ירושלם.
> דברי-הימים-ב לד ו: ובערי מנשה ואפרים ושמעון ועד נפתלי בחר בתיהם (בחרבתיהם) סביב.
> דברי-הימים-ב לד ז: וינתץ את המזבחות ואת האשרים והפסלים כתת להדק וכל החמנים גדע בכל ארץ ישראל; וישב לירושלם.
> דברי-הימים-ב לד ח: ובשנת שמונה עשרה למלכו לטהר הארץ והבית שלח את שפן בן אצליהו ואת מעשיהו שר העיר ואת יואח בן יואחז המזכיר לחזק את בית יהוה אלהיו.
> דברי-הימים-ב לד ט: ויבאו אל חלקיהו הכהן הגדול ויתנו את הכסף המובא בית אלהים אשר אספו הלוים שמרי הסף מיד מנשה ואפרים ומכל שארית ישראל ומכל יהודה ובנימן; וישבי (וישבו) ירושלם.
> דברי-הימים-ב לד י: ויתנו על יד עשה המלאכה המפקדים בבית יהוה; ויתנו אתו עושי המלאכה אשר עשים בבית יהוה לבדוק ולחזק הבית.
> דברי-הימים-ב לד יא: ויתנו לחרשים ולבנים לקנות אבני מחצב ועצים למחברות; ולקרות את הבתים אשר השחיתו מלכי יהודה.
> דברי-הימים-ב לד יב: והאנשים עשים באמונה במלאכה ועליהם מפקדים יחת ועבדיהו הלוים מן בני מררי וזכריה ומשלם מן בני הקהתים לנצח; והלוים כל מבין בכלי שיר.
> דברי-הימים-ב לד יג: ועל הסבלים ומנצחים לכל עשה מלאכה לעבודה ועבודה; ומהלוים סופרים ושטרים ושוערים.
> דברי-הימים-ב לד יד: ובהוציאם את הכסף המובא בית יהוה מצא חלקיהו הכהן את ספר תורת יהוה ביד משה.
> דברי-הימים-ב לד טו: ויען חלקיהו ויאמר אל שפן הסופר ספר התורה מצאתי בבית יהוה; ויתן חלקיהו את הספר אל שפן.
> דברי-הימים-ב לד טז: ויבא שפן את הספר אל המלך וישב עוד את המלך דבר לאמר:  כל אשר נתן ביד עבדיך הם עשים.
> דברי-הימים-ב לד יז: ויתיכו את הכסף הנמצא בבית יהוה; ויתנוהו על יד המפקדים ועל יד עושי המלאכה.
> דברי-הימים-ב לד יח: ויגד שפן הסופר למלך לאמר ספר נתן לי חלקיהו הכהן; ויקרא בו שפן לפני המלך.
> דברי-הימים-ב לד יט: ויהי כשמע המלך את דברי התורה ויקרע את בגדיו.
> דברי-הימים-ב לד כ: ויצו המלך את חלקיהו ואת אחיקם בן שפן ואת עבדון בן מיכה ואת שפן הסופר ואת עשיה עבד המלך לאמר.
> דברי-הימים-ב לד כא: לכו דרשו את יהוה בעדי ובעד הנשאר בישראל וביהודה על דברי הספר אשר נמצא:  כי גדולה חמת יהוה אשר נתכה בנו על אשר לא שמרו אבותינו את דבר יהוה לעשות ככל הכתוב על הספר הזה.
> דברי-הימים-ב לד כב: וילך חלקיהו ואשר המלך אל חלדה הנביאה אשת שלם בן תוקהת (תקהת) בן חסרה שומר הבגדים והיא יושבת בירושלם במשנה; וידברו אליה כזאת.
> דברי-הימים-ב לד כג: ותאמר להם כה אמר יהוה אלהי ישראל:  אמרו לאיש אשר שלח אתכם אלי.
> דברי-הימים-ב לד כד: כה אמר יהוה הנני מביא רעה על המקום הזה ועל יושביו:  את כל האלות הכתובות על הספר אשר קראו לפני מלך יהודה.
> דברי-הימים-ב לד כה: תחת אשר עזבוני ויקטירו (ויקטרו) לאלהים אחרים למען הכעיסני בכל מעשי ידיהם; ותתך חמתי במקום הזה ולא תכבה.
> דברי-הימים-ב לד כו: ואל מלך יהודה השלח אתכם לדרוש ביהוה כה תאמרו אליו:    כה אמר יהוה אלהי ישראל הדברים אשר שמעת.
> דברי-הימים-ב לד כז: יען רך לבבך ותכנע מלפני אלהים בשמעך את דבריו על המקום הזה ועל ישביו ותכנע לפני ותקרע את בגדיך ותבך לפני; וגם אני שמעתי נאם יהוה.
> דברי-הימים-ב לד כח: הנני אספך אל אבתיך ונאספת אל קברותיך בשלום ולא תראינה עיניך בכל הרעה אשר אני מביא על המקום הזה ועל ישביו; וישיבו את המלך דבר.
> דברי-הימים-ב לד כט: וישלח המלך; ויאסף את כל זקני יהודה וירושלם.
> דברי-הימים-ב לד ל: ויעל המלך בית יהוה וכל איש יהודה וישבי ירושלם והכהנים והלוים וכל העם מגדול ועד קטן; ויקרא באזניהם את כל דברי ספר הברית הנמצא בית יהוה.
> דברי-הימים-ב לד לא: ויעמד המלך על עמדו ויכרת את הברית לפני יהוה ללכת אחרי יהוה ולשמור את מצותיו ועדותיו וחקיו בכל לבבו ובכל נפשו לעשות את דברי הברית הכתובים על הספר הזה.
> דברי-הימים-ב לד לב: ויעמד את כל הנמצא בירושלם ובנימן; ויעשו יושבי ירושלם כברית אלהים אלהי אבותיהם.
> דברי-הימים-ב לד לג: ויסר יאשיהו את כל התעבות מכל הארצות אשר לבני ישראל ויעבד את כל הנמצא בישראל לעבוד את יהוה אלהיהם:  כל ימיו לא סרו מאחרי יהוה אלהי אבותיהם.
> דברי-הימים-ב לה א: ויעש יאשיהו בירושלם פסח ליהוה; וישחטו הפסח בארבעה עשר לחדש הראשון.
> דברי-הימים-ב לה ב: ויעמד הכהנים על משמרותם; ויחזקם לעבודת בית יהוה.
> דברי-הימים-ב לה ג: ויאמר ללוים המבונים (המבינים) לכל ישראל הקדושים ליהוה תנו את ארון הקדש בבית אשר בנה שלמה בן דויד מלך ישראל אין לכם משא בכתף; עתה עבדו את יהוה אלהיכם ואת עמו ישראל.
> דברי-הימים-ב לה ד: והכונו (והכינו) לבית אבותיכם כמחלקותיכם בכתב דויד מלך ישראל ובמכתב שלמה בנו.
> דברי-הימים-ב לה ה: ועמדו בקדש לפלוגת בית האבות לאחיכם בני העם וחלקת בית אב ללוים.
> דברי-הימים-ב לה ו: ושחטו הפסח; והתקדשו והכינו לאחיכם לעשות כדבר יהוה ביד משה.
> דברי-הימים-ב לה ז: וירם יאשיהו לבני העם צאן כבשים ובני עזים הכל לפסחים לכל הנמצא למספר שלשים אלף ובקר שלשת אלפים:  אלה מרכוש המלך.
> דברי-הימים-ב לה ח: ושריו לנדבה לעם לכהנים וללוים הרימו:  חלקיה וזכריהו ויחיאל נגידי בית האלהים לכהנים נתנו לפסחים אלפים ושש מאות ובקר שלש מאות.
> דברי-הימים-ב לה ט: וכונניהו (וכנניהו) ושמעיהו ונתנאל אחיו וחשביהו ויעיאל ויוזבד שרי הלוים:  הרימו ללוים לפסחים חמשת אלפים ובקר חמש מאות.
> דברי-הימים-ב לה י: ותכון העבודה; ויעמדו הכהנים על עמדם והלוים על מחלקותם כמצות המלך.
> דברי-הימים-ב לה יא: וישחטו הפסח; ויזרקו הכהנים מידם והלוים מפשיטים.
> דברי-הימים-ב לה יב: ויסירו העלה לתתם למפלגות לבית אבות לבני העם להקריב ליהוה ככתוב בספר משה; וכן לבקר.
> דברי-הימים-ב לה יג: ויבשלו הפסח באש כמשפט; והקדשים בשלו בסירות ובדודים ובצלחות ויריצו לכל בני העם.
> דברי-הימים-ב לה יד: ואחר הכינו להם ולכהנים כי הכהנים בני אהרן בהעלות העולה והחלבים עד לילה; והלוים הכינו להם ולכהנים בני אהרן.
> דברי-הימים-ב לה טו: והמשררים בני אסף על מעמדם כמצות דויד ואסף והימן וידתון חוזה המלך והשערים לשער ושער:  אין להם לסור מעל עבדתם כי אחיהם הלוים הכינו להם.
> דברי-הימים-ב לה טז: ותכון כל עבודת יהוה ביום ההוא לעשות הפסח והעלות עלות על מזבח יהוה כמצות המלך יאשיהו.
> דברי-הימים-ב לה יז: ויעשו בני ישראל הנמצאים את הפסח בעת ההיא ואת חג המצות שבעת ימים.
> דברי-הימים-ב לה יח: ולא נעשה פסח כמהו בישראל מימי שמואל הנביא; וכל מלכי ישראל לא עשו כפסח אשר עשה יאשיהו והכהנים והלוים וכל יהודה וישראל הנמצא ויושבי ירושלם.
> דברי-הימים-ב לה יט: בשמונה עשרה שנה למלכות יאשיהו נעשה הפסח הזה.
> דברי-הימים-ב לה כ: אחרי כל זאת אשר הכין יאשיהו את הבית עלה נכו מלך מצרים להלחם בכרכמיש על פרת; ויצא לקראתו יאשיהו.
> דברי-הימים-ב לה כא: וישלח אליו מלאכים לאמר מה לי ולך מלך יהודה לא עליך אתה היום כי אל בית מלחמתי ואלהים אמר לבהלני:  חדל לך מאלהים אשר עמי ואל ישחיתך.
> דברי-הימים-ב לה כב: ולא הסב יאשיהו פניו ממנו כי להלחם בו התחפש ולא שמע אל דברי נכו מפי אלהים; ויבא להלחם בבקעת מגדו.
> דברי-הימים-ב לה כג: וירו הירים למלך יאשיהו; ויאמר המלך לעבדיו העבירוני כי החליתי מאד.
> דברי-הימים-ב לה כד: ויעבירהו עבדיו מן המרכבה וירכיבהו על רכב המשנה אשר לו ויוליכהו ירושלם וימת ויקבר בקברות אבתיו; וכל יהודה וירושלם מתאבלים על יאשיהו.
> דברי-הימים-ב לה כה: ויקונן ירמיהו על יאשיהו ויאמרו כל השרים והשרות בקינותיהם על יאשיהו עד היום ויתנום לחק על ישראל; והנם כתובים על הקינות.
> דברי-הימים-ב לה כו: ויתר דברי יאשיהו וחסדיו ככתוב בתורת יהוה.
> דברי-הימים-ב לה כז: ודבריו הראשנים והאחרנים הנם כתובים על ספר מלכי ישראל ויהודה.
> דברי-הימים-ב לו א: ויקחו עם הארץ את יהואחז בן יאשיהו; וימליכהו תחת אביו בירושלם.
> דברי-הימים-ב לו ב: בן שלוש ועשרים שנה יואחז במלכו; ושלשה חדשים מלך בירושלם.
> דברי-הימים-ב לו ג: ויסירהו מלך מצרים בירושלם; ויענש את הארץ מאה ככר כסף וככר זהב.
> דברי-הימים-ב לו ד: וימלך מלך מצרים את אליקים אחיו על יהודה וירושלם ויסב את שמו יהויקים; ואת יואחז אחיו לקח נכו ויביאהו מצרימה.
> דברי-הימים-ב לו ה: בן עשרים וחמש שנה יהויקים במלכו ואחת עשרה שנה מלך בירושלם; ויעש הרע בעיני יהוה אלהיו.
> דברי-הימים-ב לו ו: עליו עלה נבוכדנאצר מלך בבל; ויאסרהו בנחשתים להליכו בבלה.
> דברי-הימים-ב לו ז: ומכלי בית יהוה הביא נבוכדנאצר לבבל; ויתנם בהיכלו בבבל.
> דברי-הימים-ב לו ח: ויתר דברי יהויקים ותעבתיו אשר עשה והנמצא עליו הנם כתובים על ספר מלכי ישראל ויהודה; וימלך יהויכין בנו תחתיו.
> דברי-הימים-ב לו ט: בן שמונה שנים יהויכין במלכו ושלשה חדשים ועשרת ימים מלך בירושלם; ויעש הרע בעיני יהוה.
> דברי-הימים-ב לו י: ולתשובת השנה שלח המלך נבוכדנאצר ויבאהו בבלה עם כלי חמדת בית יהוה; וימלך את צדקיהו אחיו על יהודה וירושלם.
> דברי-הימים-ב לו יא: בן עשרים ואחת שנה צדקיהו במלכו; ואחת עשרה שנה מלך בירושלם.
> דברי-הימים-ב לו יב: ויעש הרע בעיני יהוה אלהיו:  לא נכנע מלפני ירמיהו הנביא מפי יהוה.
> דברי-הימים-ב לו יג: וגם במלך נבוכדנאצר מרד אשר השביעו באלהים; ויקש את ערפו ויאמץ את לבבו משוב אל יהוה אלהי ישראל.
> דברי-הימים-ב לו יד: גם כל שרי הכהנים והעם הרבו למעול (למעל) מעל ככל תעבות הגוים; ויטמאו את בית יהוה אשר הקדיש בירושלם.
> דברי-הימים-ב לו טו: וישלח יהוה אלהי אבותיהם עליהם ביד מלאכיו השכם ושלוח:  כי חמל על עמו ועל מעונו.
> דברי-הימים-ב לו טז: ויהיו מלעבים במלאכי האלהים ובוזים דבריו ומתעתעים בנבאיו:  עד עלות חמת יהוה בעמו עד לאין מרפא.
> דברי-הימים-ב לו יז: ויעל עליהם את מלך כשדיים (כשדים) ויהרג בחוריהם בחרב בבית מקדשם ולא חמל על בחור ובתולה זקן וישש:  הכל נתן בידו.
> דברי-הימים-ב לו יח: וכל כלי בית האלהים הגדלים והקטנים ואצרות בית יהוה ואצרות המלך ושריו הכל הביא בבל.
> דברי-הימים-ב לו יט: וישרפו את בית האלהים וינתצו את חומת ירושלם; וכל ארמנותיה שרפו באש וכל כלי מחמדיה להשחית.
> דברי-הימים-ב לו כ: ויגל השארית מן החרב אל בבל; ויהיו לו ולבניו לעבדים עד מלך מלכות פרס.
> דברי-הימים-ב לו כא: למלאות דבר יהוה בפי ירמיהו עד רצתה הארץ את שבתותיה:  כל ימי השמה שבתה למלאות שבעים שנה.
> דברי-הימים-ב לו כב: ובשנת אחת לכורש מלך פרס לכלות דבר יהוה בפי ירמיהו העיר יהוה את רוח כורש מלך פרס ויעבר קול בכל מלכותו וגם במכתב לאמר.
> דברי-הימים-ב לו כג: כה אמר כורש מלך פרס כל ממלכות הארץ נתן לי יהוה אלהי השמים והוא פקד עלי לבנות לו בית בירושלם אשר ביהודה:  מי בכם מכל עמו יהוה אלהיו עמו ויעל.
