> איוב א א: איש היה בארץ עוץ איוב שמו; והיה האיש ההוא תם וישר וירא אלהים וסר מרע.
> איוב א ב: ויולדו לו שבעה בנים ושלוש בנות.
> איוב א ג: ויהי מקנהו שבעת אלפי צאן ושלשת אלפי גמלים וחמש מאות צמד בקר וחמש מאות אתונות ועבדה רבה מאד; ויהי האיש ההוא גדול מכל בני קדם.
> איוב א ד: והלכו בניו ועשו משתה בית איש יומו; ושלחו וקראו לשלשת אחיתיהם לאכל ולשתות עמהם.
> איוב א ה: ויהי כי הקיפו ימי המשתה וישלח איוב ויקדשם והשכים בבקר והעלה עלות מספר כלם כי אמר איוב אולי חטאו בני וברכו אלהים בלבבם:  ככה יעשה איוב כל הימים.
> איוב א ו: ויהי היום ויבאו בני האלהים להתיצב על יהוה; ויבוא גם השטן בתוכם.
> איוב א ז: ויאמר יהוה אל השטן מאין תבא; ויען השטן את יהוה ויאמר משוט בארץ ומהתהלך בה.
> איוב א ח: ויאמר יהוה אל השטן השמת לבך על עבדי איוב:  כי אין כמהו בארץ איש תם וישר ירא אלהים וסר מרע.
> איוב א ט: ויען השטן את יהוה ויאמר:  החנם ירא איוב אלהים.
> איוב א י: הלא את (אתה) שכת בעדו ובעד ביתו ובעד כל אשר לו מסביב:  מעשה ידיו ברכת ומקנהו פרץ בארץ.
> איוב א יא: ואולם שלח נא ידך וגע בכל אשר לו אם לא על פניך יברכך.
> איוב א יב: ויאמר יהוה אל השטן הנה כל אשר לו בידך רק אליו אל תשלח ידך; ויצא השטן מעם פני יהוה.
> איוב א יג: ויהי היום; ובניו ובנתיו אכלים ושתים יין בבית אחיהם הבכור.
> איוב א יד: ומלאך בא אל איוב ויאמר:  הבקר היו חרשות והאתנות רעות על ידיהם.
> איוב א טו: ותפל שבא ותקחם ואת הנערים הכו לפי חרב; ואמלטה רק אני לבדי להגיד לך.
> איוב א טז: עוד זה מדבר וזה בא ויאמר אש אלהים נפלה מן השמים ותבער בצאן ובנערים ותאכלם; ואמלטה רק אני לבדי להגיד לך.
> איוב א יז: עוד זה מדבר וזה בא ויאמר כשדים שמו שלשה ראשים ויפשטו על הגמלים ויקחום ואת הנערים הכו לפי חרב; ואמלטה רק אני לבדי להגיד לך.
> איוב א יח: עד זה מדבר וזה בא ויאמר:  בניך ובנותיך אכלים ושתים יין בבית אחיהם הבכור.
> איוב א יט: והנה רוח גדולה באה מעבר המדבר ויגע בארבע פנות הבית ויפל על הנערים וימותו; ואמלטה רק אני לבדי להגיד לך.
> איוב א כ: ויקם איוב ויקרע את מעלו ויגז את ראשו; ויפל ארצה וישתחו.
> איוב א כא: ויאמר ערם יצתי מבטן אמי וערם אשוב שמה יהוה נתן ויהוה לקח; יהי שם יהוה מברך.
> איוב א כב: בכל זאת לא חטא איוב; ולא נתן תפלה לאלהים.
> איוב ב א: ויהי היום ויבאו בני האלהים להתיצב על יהוה; ויבוא גם השטן בתכם להתיצב על יהוה.
> איוב ב ב: ויאמר יהוה אל השטן אי מזה תבא; ויען השטן את יהוה ויאמר משט בארץ ומהתהלך בה.
> איוב ב ג: ויאמר יהוה אל השטן השמת לבך אל עבדי איוב כי אין כמהו בארץ איש תם וישר ירא אלהים וסר מרע; ועדנו מחזיק בתמתו ותסיתני בו לבלעו חנם.
> איוב ב ד: ויען השטן את יהוה ויאמר:  עור בעד עור וכל אשר לאיש יתן בעד נפשו.
> איוב ב ה: אולם שלח נא ידך וגע אל עצמו ואל בשרו אם לא אל פניך יברכך.
> איוב ב ו: ויאמר יהוה אל השטן הנו בידך:  אך את נפשו שמר.
> איוב ב ז: ויצא השטן מאת פני יהוה; ויך את איוב בשחין רע מכף רגלו עד (ועד) קדקדו.
> איוב ב ח: ויקח לו חרש להתגרד בו; והוא ישב בתוך האפר.
> איוב ב ט: ותאמר לו אשתו עדך מחזיק בתמתך; ברך אלהים ומת.
> איוב ב י: ויאמר אליה כדבר אחת הנבלות תדברי גם את הטוב נקבל מאת האלהים ואת הרע לא נקבל; בכל זאת לא חטא איוב בשפתיו.
> איוב ב יא: וישמעו שלשת רעי איוב את כל הרעה הזאת הבאה עליו ויבאו איש ממקמו אליפז התימני ובלדד השוחי וצופר הנעמתי; ויועדו יחדו לבוא לנוד לו ולנחמו.
> איוב ב יב: וישאו את עיניהם מרחוק ולא הכירהו וישאו קולם ויבכו; ויקרעו איש מעלו ויזרקו עפר על ראשיהם השמימה.
> איוב ב יג: וישבו אתו לארץ שבעת ימים ושבעת לילות; ואין דבר אליו דבר כי ראו כי גדל הכאב מאד.
> איוב ג א: אחרי כן פתח איוב את פיהו ויקלל את יומו.
> איוב ג ב:                 ויען איוב ויאמר.
> איוב ג ג: יאבד יום אולד בו;    והלילה אמר הרה גבר.
> איוב ג ד: היום ההוא    יהי-חשך: אל-ידרשהו אלוה ממעל;    ואל-תופע עליו נהרה.
> איוב ג ה: יגאלהו חשך וצלמות תשכן-עליו עננה;    יבעתהו כמרירי יום.
> איוב ג ו: הלילה ההוא    יקחהו-אפל: אל-יחד בימי שנה;    במספר ירחים אל-יבא.
> איוב ג ז: הנה הלילה ההוא יהי גלמוד;    אל-תבוא רננה בו.
> איוב ג ח: יקבהו אררי-יום;    העתידים ערר לויתן.
> איוב ג ט: יחשכו כוכבי נשפו:    יקו-לאור ואין; ואל-יראה בעפעפי-שחר.
> איוב ג י: כי לא סגר דלתי בטני;    ויסתר עמל מעיני.
> איוב ג יא: למה לא מרחם אמות;    מבטן יצאתי ואגוע.
> איוב ג יב: מדוע קדמוני ברכים;    ומה-שדים כי אינק.
> איוב ג יג: כי-עתה שכבתי ואשקוט;    ישנתי אז ינוח לי.
> איוב ג יד: עם-מלכים ויעצי ארץ;    הבנים חרבות למו.
> איוב ג טו: או עם-שרים זהב להם;    הממלאים בתיהם כסף.
> איוב ג טז: או כנפל טמון לא אהיה;    כעללים לא-ראו אור.
> איוב ג יז: שם רשעים חדלו רגז;    ושם ינוחו יגיעי כח.
> איוב ג יח: יחד אסירים שאננו;    לא שמעו קול נגש.
> איוב ג יט: קטן וגדול שם הוא;    ועבד חפשי מאדניו.
> איוב ג כ: למה יתן לעמל אור;    וחיים למרי נפש.
> איוב ג כא: המחכים למות ואיננו;    ויחפרהו ממטמונים.
> איוב ג כב: השמחים אלי-גיל    ישישו כי ימצאו-קבר.
> איוב ג כג: לגבר אשר-דרכו נסתרה;    ויסך אלוה בעדו.
> איוב ג כד: כי-לפני לחמי אנחתי תבא;    ויתכו כמים שאגתי.
> איוב ג כה: כי פחד פחדתי ויאתיני;    ואשר יגרתי יבא לי.
> איוב ג כו: לא שלותי ולא שקטתי ולא-נחתי;    ויבא רגז.
> איוב ד א:                 ויען אליפז התימני; ויאמר.
> איוב ד ב: הנסה דבר אליך תלאה;    ועצר במלין מי יוכל.
> איוב ד ג: הנה יסרת רבים;    וידים רפות תחזק.
> איוב ד ד: כושל יקימון מליך;    וברכים כרעות תאמץ.
> איוב ד ה: כי עתה תבוא אליך ותלא;    תגע עדיך ותבהל.
> איוב ד ו: הלא יראתך כסלתך;    תקותך ותם דרכיך.
> איוב ד ז: זכר-נא מי הוא נקי אבד;    ואיפה ישרים נכחדו.
> איוב ד ח: כאשר ראיתי חרשי און;    וזרעי עמל יקצרהו.
> איוב ד ט: מנשמת אלוה יאבדו;    ומרוח אפו יכלו.
> איוב ד י: שאגת אריה וקול שחל;    ושני כפירים נתעו.
> איוב ד יא: ליש אבד מבלי-טרף;    ובני לביא יתפרדו.
> איוב ד יב: ואלי דבר יגנב;    ותקח אזני שמץ מנהו.
> איוב ד יג: בשעפים מחזינות לילה;    בנפל תרדמה על-אנשים.
> איוב ד יד: פחד קראני ורעדה;    ורב עצמותי הפחיד.
> איוב ד טו: ורוח על-פני יחלף;    תסמר שערת בשרי.
> איוב ד טז: יעמד ולא אכיר מראהו    תמונה לנגד עיני; דממה וקול    אשמע.
> איוב ד יז: האנוש מאלוה יצדק;    אם מעשהו יטהר-גבר.
> איוב ד יח: הן בעבדיו לא יאמין;    ובמלאכיו ישים תהלה.
> איוב ד יט: אף שכני בתי-חמר אשר-בעפר יסודם:    ידכאום לפני-עש.
> איוב ד כ: מבקר לערב יכתו;    מבלי משים לנצח יאבדו.
> איוב ד כא: הלא-נסע יתרם בם;    ימותו ולא בחכמה.
> איוב ה א: קרא-נא היש עונך;    ואל-מי מקדשים תפנה.
> איוב ה ב: כי-לאויל יהרג-כעש;    ופתה תמית קנאה.
> איוב ה ג: אני-ראיתי אויל משריש;    ואקוב נוהו פתאם.
> איוב ה ד: ירחקו בניו מישע;    וידכאו בשער ואין מציל.
> איוב ה ה: אשר קצירו רעב יאכל ואל-מצנים יקחהו;    ושאף צמים חילם.
> איוב ה ו: כי לא-יצא מעפר און;    ומאדמה לא-יצמח עמל.
> איוב ה ז: כי-אדם לעמל יולד;    ובני-רשף יגביהו עוף.
> איוב ה ח: אולם אני אדרש אל-אל;    ואל-אלהים אשים דברתי.
> איוב ה ט: עשה גדלות ואין חקר;    נפלאות עד-אין מספר.
> איוב ה י: הנתן מטר על-פני-ארץ;    ושלח מים על-פני חוצות.
> איוב ה יא: לשום שפלים למרום;    וקדרים שגבו ישע.
> איוב ה יב: מפר מחשבות ערומים;    ולא-תעשנה ידיהם תשיה.
> איוב ה יג: לכד חכמים בערמם;    ועצת נפתלים נמהרה.
> איוב ה יד: יומם יפגשו-חשך;    וכלילה ימששו בצהרים.
> איוב ה טו: וישע מחרב מפיהם;    ומיד חזק אביון.
> איוב ה טז: ותהי לדל תקוה;    ועלתה קפצה פיה.
> איוב ה יז: הנה אשרי אנוש יוכחנו אלוה;    ומוסר שדי אל-תמאס.
> איוב ה יח: כי הוא יכאיב ויחבש;    ימחץ וידו תרפינה.
> איוב ה יט: בשש צרות יצילך;    ובשבע לא-יגע בך רע.
> איוב ה כ: ברעב פדך ממות;    ובמלחמה מידי חרב.
> איוב ה כא: בשוט לשון תחבא;    ולא-תירא משד כי יבוא.
> איוב ה כב: לשד ולכפן תשחק;    ומחית הארץ אל-תירא.
> איוב ה כג: כי עם-אבני השדה בריתך;    וחית השדה השלמה-לך.
> איוב ה כד: וידעת כי-שלום אהלך;    ופקדת נוך ולא תחטא.
> איוב ה כה: וידעת כי-רב זרעך;    וצאצאיך כעשב הארץ.
> איוב ה כו: תבוא בכלח אלי-קבר;    כעלות גדיש בעתו.
> איוב ה כז: הנה-זאת חקרנוה כן-היא;    שמענה ואתה דע-לך.
> איוב ו א:                 ויען איוב ויאמר.
> איוב ו ב: לו שקול ישקל כעשי;    והיתי (והותי) במאזנים ישאו-יחד.
> איוב ו ג: כי-עתה מחול ימים יכבד;    על-כן דברי לעו.
> איוב ו ד: כי חצי שדי עמדי אשר חמתם שתה רוחי;    בעותי אלוה יערכוני.
> איוב ו ה: הינהק-פרא עלי-דשא;    אם יגעה-שור על-בלילו.
> איוב ו ו: היאכל תפל מבלי-מלח;    אם-יש-טעם בריר חלמות.
> איוב ו ז: מאנה לנגוע נפשי;    המה כדוי לחמי.
> איוב ו ח: מי-יתן תבוא שאלתי;    ותקותי יתן אלוה.
> איוב ו ט: ויאל אלוה וידכאני;    יתר ידו ויבצעני.
> איוב ו י: ותהי-עוד נחמתי    ואסלדה בחילה לא יחמול: כי-לא כחדתי    אמרי קדוש.
> איוב ו יא: מה-כחי כי-איחל;    ומה-קצי כי-אאריך נפשי.
> איוב ו יב: אם-כח אבנים כחי;    אם-בשרי נחוש.
> איוב ו יג: האם אין עזרתי בי;    ותשיה נדחה ממני.
> איוב ו יד: למס מרעהו חסד;    ויראת שדי יעזוב.
> איוב ו טו: אחי בגדו כמו-נחל;    כאפיק נחלים יעברו.
> איוב ו טז: הקדרים מני-קרח;    עלימו יתעלם-שלג.
> איוב ו יז: בעת יזרבו נצמתו;    בחמו נדעכו ממקומם.
> איוב ו יח: ילפתו ארחות דרכם;    יעלו בתהו ויאבדו.
> איוב ו יט: הביטו ארחות תמא;    הליכת שבא קוו-למו.
> איוב ו כ: בשו כי-בטח;    באו עדיה ויחפרו.
> איוב ו כא: כי-עתה הייתם לא;    תראו חתת ותיראו.
> איוב ו כב: הכי-אמרתי הבו לי;    ומכחכם שחדו בעדי.
> איוב ו כג: ומלטוני מיד-צר;    ומיד עריצים תפדוני.
> איוב ו כד: הורוני ואני אחריש;    ומה-שגיתי הבינו לי.
> איוב ו כה: מה-נמרצו אמרי-ישר;    ומה-יוכיח הוכח מכם.
> איוב ו כו: הלהוכח מלים תחשבו;    ולרוח אמרי נואש.
> איוב ו כז: אף-על-יתום תפילו;    ותכרו על-ריעכם.
> איוב ו כח: ועתה הואילו פנו-בי;    ועל-פניכם אם-אכזב.
> איוב ו כט: שובו-נא אל-תהי עולה;    ושבי (ושבו) עוד צדקי-בה.
> איוב ו ל: היש-בלשוני עולה;    אם-חכי לא-יבין הוות.
> איוב ז א: הלא-צבא לאנוש על- (עלי-) ארץ;    וכימי שכיר ימיו.
> איוב ז ב: כעבד ישאף-צל;    וכשכיר יקוה פעלו.
> איוב ז ג: כן הנחלתי לי ירחי-שוא;    ולילות עמל מנו-לי.
> איוב ז ד: אם-שכבתי    ואמרתי מתי אקום ומדד-ערב; ושבעתי נדדים    עדי-נשף.
> איוב ז ה: לבש בשרי רמה וגיש (וגוש) עפר;    עורי רגע וימאס.
> איוב ז ו: ימי קלו מני-ארג;    ויכלו באפס תקוה.
> איוב ז ז: זכר כי-רוח חיי;    לא-תשוב עיני לראות טוב.
> איוב ז ח: לא-תשורני עין ראי;    עיניך בי ואינני.
> איוב ז ט: כלה ענן וילך;    כן יורד שאול לא יעלה.
> איוב ז י: לא-ישוב עוד לביתו;    ולא-יכירנו עוד מקמו.
> איוב ז יא: גם-אני    לא אחשך-פי: אדברה בצר רוחי;    אשיחה במר נפשי.
> איוב ז יב: הים-אני אם-תנין:    כי-תשים עלי משמר.
> איוב ז יג: כי-אמרתי תנחמני ערשי;    ישא בשיחי משכבי.
> איוב ז יד: וחתתני בחלמות;    ומחזינות תבעתני.
> איוב ז טו: ותבחר מחנק נפשי;    מות מעצמותי.
> איוב ז טז: מאסתי לא-לעלם אחיה;    חדל ממני כי-הבל ימי.
> איוב ז יז: מה-אנוש כי תגדלנו;    וכי-תשית אליו לבך.
> איוב ז יח: ותפקדנו לבקרים;    לרגעים תבחננו.
> איוב ז יט: כמה לא-תשעה ממני;    לא-תרפני עד-בלעי רקי.
> איוב ז כ: חטאתי מה אפעל לך    נצר האדם: למה שמתני למפגע לך;    ואהיה עלי למשא.
> איוב ז כא: ומה לא-תשא פשעי    ותעביר את-עוני: כי-עתה לעפר אשכב;    ושחרתני ואינני.
> איוב ח א:                 ויען בלדד השוחי; ויאמר.
> איוב ח ב: עד-אן תמלל-אלה;    ורוח כביר אמרי-פיך.
> איוב ח ג: האל יעות משפט;    ואם-שדי יעות-צדק.
> איוב ח ד: אם-בניך חטאו-לו;    וישלחם ביד-פשעם.
> איוב ח ה: אם-אתה תשחר אל-אל;    ואל-שדי תתחנן.
> איוב ח ו: אם-זך וישר אתה:    כי-עתה יעיר עליך; ושלם נות צדקך.
> איוב ח ז: והיה ראשיתך מצער;    ואחריתך ישגה מאד.
> איוב ח ח: כי-שאל-נא לדר רישון;    וכונן לחקר אבותם.
> איוב ח ט: כי-תמול אנחנו ולא נדע:    כי צל ימינו עלי-ארץ.
> איוב ח י: הלא-הם יורוך יאמרו לך;    ומלבם יוצאו מלים.
> איוב ח יא: היגאה-גמא בלא בצה;    ישגה-אחו בלי-מים.
> איוב ח יב: עדנו באבו לא יקטף;    ולפני כל-חציר ייבש.
> איוב ח יג: כן ארחות כל-שכחי אל;    ותקות חנף תאבד.
> איוב ח יד: אשר-יקוט כסלו;    ובית עכביש מבטחו.
> איוב ח טו: ישען על-ביתו ולא יעמד;    יחזיק בו ולא יקום.
> איוב ח טז: רטב הוא לפני-שמש;    ועל גנתו ינקתו תצא.
> איוב ח יז: על-גל שרשיו יסבכו;    בית אבנים יחזה.
> איוב ח יח: אם-יבלענו ממקמו;    וכחש בו לא ראיתיך.
> איוב ח יט: הן-הוא משוש דרכו;    ומעפר אחר יצמחו.
> איוב ח כ: הן-אל לא ימאס-תם;    ולא-יחזיק ביד-מרעים.
> איוב ח כא: עד-ימלה שחוק פיך;    ושפתיך תרועה.
> איוב ח כב: שנאיך ילבשו-בשת;    ואהל רשעים איננו.
> איוב ט א:                 ויען איוב ויאמר.
> איוב ט ב: אמנם ידעתי כי-כן;    ומה-יצדק אנוש עם-אל.
> איוב ט ג: אם-יחפץ לריב עמו    לא-יעננו אחת מני-אלף.
> איוב ט ד: חכם לבב ואמיץ כח    מי-הקשה אליו וישלם.
> איוב ט ה: המעתיק הרים ולא ידעו    אשר הפכם באפו.
> איוב ט ו: המרגיז ארץ ממקומה;    ועמודיה יתפלצון.
> איוב ט ז: האמר לחרס ולא יזרח;    ובעד כוכבים יחתם.
> איוב ט ח: נטה שמים לבדו;    ודורך על-במתי ים.
> איוב ט ט: עשה-עש כסיל וכימה;    וחדרי תמן.
> איוב ט י: עשה גדלות עד-אין חקר;    ונפלאות עד-אין מספר.
> איוב ט יא: הן יעבר עלי ולא אראה;    ויחלף ולא-אבין לו.
> איוב ט יב: הן יחתף מי ישיבנו;    מי-יאמר אליו מה-תעשה.
> איוב ט יג: אלוה לא-ישיב אפו;    תחתו שחחו עזרי רהב.
> איוב ט יד: אף כי-אנכי אעננו;    אבחרה דברי עמו.
> איוב ט טו: אשר אם-צדקתי לא אענה;    למשפטי אתחנן.
> איוב ט טז: אם-קראתי ויענני    לא-אאמין כי-יאזין קולי.
> איוב ט יז: אשר-בשערה ישופני;    והרבה פצעי חנם.
> איוב ט יח: לא-יתנני השב רוחי:    כי ישבעני ממררים.
> איוב ט יט: אם-לכח אמיץ הנה;    ואם-למשפט מי יועידני.
> איוב ט כ: אם-אצדק פי ירשיעני;    תם-אני ויעקשני.
> איוב ט כא: תם-אני לא-אדע נפשי;    אמאס חיי.
> איוב ט כב: אחת היא:    על-כן אמרתי תם ורשע הוא מכלה.
> איוב ט כג: אם-שוט ימית פתאם    למסת נקים ילעג.
> איוב ט כד: ארץ נתנה ביד-רשע    פני-שפטיה יכסה; אם-לא אפוא    מי-הוא.
> איוב ט כה: וימי קלו מני-רץ;    ברחו לא-ראו טובה.
> איוב ט כו: חלפו עם-אניות אבה;    כנשר יטוש עלי-אכל.
> איוב ט כז: אם-אמרי אשכחה שיחי;    אעזבה פני ואבליגה.
> איוב ט כח: יגרתי כל-עצבתי;    ידעתי כי-לא תנקני.
> איוב ט כט: אנכי ארשע;    למה-זה הבל איגע.
> איוב ט ל: אם-התרחצתי במו- (במי-) שלג;    והזכותי בבר כפי.
> איוב ט לא: אז בשחת תטבלני;    ותעבוני שלמותי.
> איוב ט לב: כי-לא-איש כמוני אעננו;    נבוא יחדו במשפט.
> איוב ט לג: לא יש-בינינו מוכיח    ישת ידו על-שנינו.
> איוב ט לד: יסר מעלי שבטו;    ואמתו אל-תבעתני.
> איוב ט לה: אדברה ולא איראנו:    כי לא-כן אנכי עמדי.
> איוב י א: נקטה נפשי בחיי:    אעזבה עלי שיחי; אדברה במר נפשי.
> איוב י ב: אמר אל-אלוה אל-תרשיעני;    הודיעני על מה-תריבני.
> איוב י ג: הטוב לך כי תעשק כי-תמאס יגיע כפיך;    ועל-עצת רשעים הופעת.
> איוב י ד: העיני בשר לך:    אם-כראות אנוש תראה.
> איוב י ה: הכימי אנוש ימיך:    אם-שנותיך כימי גבר.
> איוב י ו: כי-תבקש לעוני;    ולחטאתי תדרוש.
> איוב י ז: על-דעתך כי-לא ארשע;    ואין מידך מציל.
> איוב י ח: ידיך עצבוני ויעשוני;    יחד סביב ותבלעני.
> איוב י ט: זכר-נא כי-כחמר עשיתני;    ואל-עפר תשיבני.
> איוב י י: הלא כחלב תתיכני;    וכגבנה תקפיאני.
> איוב י יא: עור ובשר תלבישני;    ובעצמות וגידים תשככני.
> איוב י יב: חיים וחסד עשית עמדי;    ופקדתך שמרה רוחי.
> איוב י יג: ואלה צפנת בלבבך;    ידעתי כי-זאת עמך.
> איוב י יד: אם-חטאתי ושמרתני;    ומעוני לא תנקני.
> איוב י טו: אם רשעתי אללי לי    וצדקתי לא-אשא ראשי; שבע קלון    וראה עניי.
> איוב י טז: ויגאה כשחל תצודני;    ותשב תתפלא-בי.
> איוב י יז: תחדש עדיך נגדי ותרב כעשך עמדי;    חליפות וצבא עמי.
> איוב י יח: ולמה מרחם הצאתני;    אגוע ועין לא-תראני.
> איוב י יט: כאשר לא-הייתי אהיה;    מבטן לקבר אובל.
> איוב י כ: הלא-מעט ימי יחדל (וחדל);    ישית (ושית) ממני ואבליגה מעט.
> איוב י כא: בטרם אלך ולא אשוב    אל-ארץ חשך וצלמות.
> איוב י כב: ארץ עפתה כמו אפל צלמות ולא סדרים;    ותפע כמו-אפל.
> איוב יא א:                 ויען צפר הנעמתי; ויאמר.
> איוב יא ב: הרב דברים לא יענה;    ואם-איש שפתים יצדק.
> איוב יא ג: בדיך מתים יחרישו;    ותלעג ואין מכלם.
> איוב יא ד: ותאמר זך לקחי;    ובר הייתי בעיניך.
> איוב יא ה: ואולם מי יתן אלוה דבר;    ויפתח שפתיו עמך.
> איוב יא ו: ויגד-לך תעלמות חכמה    כי-כפלים לתושיה: ודע    כי-ישה לך אלוה מעונך.
> איוב יא ז: החקר אלוה תמצא;    אם עד-תכלית שדי תמצא.
> איוב יא ח: גבהי שמים מה-תפעל;    עמקה משאול מה-תדע.
> איוב יא ט: ארכה מארץ מדה;    ורחבה מני-ים.
> איוב יא י: אם-יחלף ויסגיר;    ויקהיל ומי ישיבנו.
> איוב יא יא: כי-הוא ידע מתי-שוא;    וירא-און ולא יתבונן.
> איוב יא יב: ואיש נבוב ילבב;    ועיר פרא אדם יולד.
> איוב יא יג: אם-אתה הכינות לבך;    ופרשת אליו כפיך.
> איוב יא יד: אם-און בידך הרחיקהו;    ואל-תשכן באהליך עולה.
> איוב יא טו: כי-אז תשא פניך ממום;    והיית מצק ולא תירא.
> איוב יא טז: כי-אתה עמל תשכח;    כמים עברו תזכר.
> איוב יא יז: ומצהרים יקום חלד;    תעפה כבקר תהיה.
> איוב יא יח: ובטחת כי-יש תקוה;    וחפרת לבטח תשכב.
> איוב יא יט: ורבצת ואין מחריד;    וחלו פניך רבים.
> איוב יא כ: ועיני רשעים תכלינה:    ומנוס אבד מנהם; ותקותם מפח-נפש.
> איוב יב א:                 ויען איוב ויאמר.
> איוב יב ב: אמנם כי אתם-עם;    ועמכם תמות חכמה.
> איוב יב ג: גם-לי לבב כמוכם לא-נפל אנכי מכם;    ואת-מי-אין כמו-אלה.
> איוב יב ד: שחק לרעהו אהיה קרא לאלוה ויענהו;    שחוק צדיק תמים.
> איוב יב ה: לפיד בוז לעשתות שאנן    נכון למועדי רגל.
> איוב יב ו: ישליו אהלים לשדדים ובטחות למרגיזי אל    לאשר הביא אלוה בידו.
> איוב יב ז: ואולם שאל-נא בהמות ותרך;    ועוף השמים ויגד-לך.
> איוב יב ח: או שיח לארץ ותרך;    ויספרו לך דגי הים.
> איוב יב ט: מי לא-ידע בכל-אלה:    כי יד-יהוה עשתה זאת.
> איוב יב י: אשר בידו נפש כל-חי;    ורוח כל-בשר-איש.
> איוב יב יא: הלא-אזן מלין תבחן;    וחך אכל יטעם-לו.
> איוב יב יב: בישישים חכמה;    וארך ימים תבונה.
> איוב יב יג: עמו חכמה וגבורה;    לו עצה ותבונה.
> איוב יב יד: הן יהרוס ולא יבנה;    יסגר על-איש ולא יפתח.
> איוב יב טו: הן יעצר במים ויבשו;    וישלחם ויהפכו ארץ.
> איוב יב טז: עמו עז ותושיה;    לו שגג ומשגה.
> איוב יב יז: מוליך יועצים שולל;    ושפטים יהולל.
> איוב יב יח: מוסר מלכים פתח;    ויאסר אזור במתניהם.
> איוב יב יט: מוליך כהנים שולל;    ואתנים יסלף.
> איוב יב כ: מסיר שפה לנאמנים;    וטעם זקנים יקח.
> איוב יב כא: שופך בוז על-נדיבים;    ומזיח אפיקים רפה.
> איוב יב כב: מגלה עמקות מני-חשך;    ויצא לאור צלמות.
> איוב יב כג: משגיא לגוים ויאבדם;    שטח לגוים וינחם.
> איוב יב כד: מסיר לב ראשי עם-הארץ;    ויתעם בתהו לא-דרך.
> איוב יב כה: ימששו-חשך ולא-אור;    ויתעם כשכור.
> איוב יג א: הן-כל ראתה עיני;    שמעה אזני ותבן לה.
> איוב יג ב: כדעתכם ידעתי גם-אני:    לא-נפל אנכי מכם.
> איוב יג ג: אולם אני אל-שדי אדבר;    והוכח אל-אל אחפץ.
> איוב יג ד: ואולם אתם טפלי-שקר;    רפאי אלל כלכם.
> איוב יג ה: מי-יתן החרש תחרישון;    ותהי לכם לחכמה.
> איוב יג ו: שמעו-נא תוכחתי;    ורבות שפתי הקשיבו.
> איוב יג ז: הלאל תדברו עולה;    ולו תדברו רמיה.
> איוב יג ח: הפניו תשאון;    אם-לאל תריבון.
> איוב יג ט: הטוב כי-יחקר אתכם;    אם-כהתל באנוש תהתלו בו.
> איוב יג י: הוכח יוכיח אתכם    אם-בסתר פנים תשאון.
> איוב יג יא: הלא שאתו תבעת אתכם;    ופחדו יפל עליכם.
> איוב יג יב: זכרניכם משלי-אפר;    לגבי-חמר גביכם.
> איוב יג יג: החרישו ממני ואדברה-אני;    ויעבר עלי מה.
> איוב יג יד: על-מה אשא בשרי בשני;    ונפשי אשים בכפי.
> איוב יג טו: הן יקטלני לא (לו) איחל;    אך-דרכי אל-פניו אוכיח.
> איוב יג טז: גם-הוא-לי לישועה:    כי-לא לפניו חנף יבוא.
> איוב יג יז: שמעו שמוע מלתי;    ואחותי באזניכם.
> איוב יג יח: הנה-נא ערכתי משפט;    ידעתי כי-אני אצדק.
> איוב יג יט: מי-הוא יריב עמדי:    כי-עתה אחריש ואגוע.
> איוב יג כ: אך-שתים אל-תעש עמדי;    אז מפניך לא אסתר.
> איוב יג כא: כפך מעלי הרחק;    ואמתך אל-תבעתני.
> איוב יג כב: וקרא ואנכי אענה;    או-אדבר והשיבני.
> איוב יג כג: כמה לי עונות וחטאות    פשעי וחטאתי הדיעני.
> איוב יג כד: למה-פניך תסתיר;    ותחשבני לאויב לך.
> איוב יג כה: העלה נדף תערוץ;    ואת-קש יבש תרדף.
> איוב יג כו: כי-תכתב עלי מררות;    ותורישני עונות נעורי.
> איוב יג כז: ותשם בסד רגלי    ותשמור כל-ארחתי; על-שרשי רגלי    תתחקה.
> איוב יג כח: והוא כרקב יבלה;    כבגד אכלו עש.
> איוב יד א: אדם ילוד אשה    קצר ימים ושבע-רגז.
> איוב יד ב: כציץ יצא וימל;    ויברח כצל ולא יעמוד.
> איוב יד ג: אף-על-זה פקחת עינך;    ואתי תביא במשפט עמך.
> איוב יד ד: מי-יתן טהור מטמא    לא אחד.
> איוב יד ה: אם חרוצים ימיו מספר-חדשיו אתך:    חקו עשית ולא יעבר.
> איוב יד ו: שעה מעליו ויחדל    עד-ירצה כשכיר יומו.
> איוב יד ז: כי יש לעץ    תקוה: אם-יכרת ועוד יחליף;    וינקתו לא תחדל.
> איוב יד ח: אם-יזקין בארץ שרשו;    ובעפר ימות גזעו.
> איוב יד ט: מריח מים יפרח;    ועשה קציר כמו-נטע.
> איוב יד י: וגבר ימות ויחלש;    ויגוע אדם ואיו.
> איוב יד יא: אזלו-מים מני-ים;    ונהר יחרב ויבש.
> איוב יד יב: ואיש שכב    ולא-יקום: עד-בלתי שמים לא יקיצו;    ולא-יערו משנתם.
> איוב יד יג: מי יתן בשאול תצפנני    תסתירני עד-שוב אפך; תשית לי חק    ותזכרני.
> איוב יד יד: אם-ימות גבר    היחיה: כל-ימי צבאי איחל    עד-בוא חליפתי.
> איוב יד טו: תקרא ואנכי אענך;    למעשה ידיך תכסף.
> איוב יד טז: כי-עתה צעדי תספור;    לא-תשמר על-חטאתי.
> איוב יד יז: חתם בצרור פשעי;    ותטפל על-עוני.
> איוב יד יח: ואולם הר-נופל יבול;    וצור יעתק ממקמו.
> איוב יד יט: אבנים שחקו מים    תשטף-ספיחיה עפר-ארץ; ותקות אנוש    האבדת.
> איוב יד כ: תתקפהו לנצח ויהלך;    משנה פניו ותשלחהו.
> איוב יד כא: יכבדו בניו ולא ידע;    ויצערו ולא-יבין למו.
> איוב יד כב: אך-בשרו עליו יכאב;    ונפשו עליו תאבל.
> איוב טו א:                 ויען אליפז התימני; ויאמר.
> איוב טו ב: החכם יענה דעת-רוח;    וימלא קדים בטנו.
> איוב טו ג: הוכח בדבר לא-יסכון;    ומלים לא-יועיל בם.
> איוב טו ד: אף-אתה תפר יראה;    ותגרע שיחה לפני-אל.
> איוב טו ה: כי יאלף עונך פיך;    ותבחר לשון ערומים.
> איוב טו ו: ירשיעך פיך ולא-אני;    ושפתיך יענו-בך.
> איוב טו ז: הראישון אדם תולד;    ולפני גבעות חוללת.
> איוב טו ח: הבסוד אלוה תשמע;    ותגרע אליך חכמה.
> איוב טו ט: מה-ידעת ולא נדע;    תבין ולא-עמנו הוא.
> איוב טו י: גם-שב גם-ישיש בנו    כביר מאביך ימים.
> איוב טו יא: המעט ממך תנחומות אל;    ודבר לאט עמך.
> איוב טו יב: מה-יקחך לבך;    ומה-ירזמון עיניך.
> איוב טו יג: כי-תשיב אל-אל רוחך;    והצאת מפיך מלין.
> איוב טו יד: מה-אנוש כי-יזכה;    וכי-יצדק ילוד אשה.
> איוב טו טו: הן בקדשו לא יאמין;    ושמים לא-זכו בעיניו.
> איוב טו טז: אף כי-נתעב ונאלח;    איש-שתה כמים עולה.
> איוב טו יז: אחוך שמע-לי;    וזה-חזיתי ואספרה.
> איוב טו יח: אשר-חכמים יגידו;    ולא כחדו מאבותם.
> איוב טו יט: להם לבדם נתנה הארץ;    ולא-עבר זר בתוכם.
> איוב טו כ: כל-ימי רשע הוא מתחולל;    ומספר שנים נצפנו לעריץ.
> איוב טו כא: קול-פחדים באזניו;    בשלום שודד יבואנו.
> איוב טו כב: לא-יאמין שוב מני-חשך;    וצפו (וצפוי) הוא אלי-חרב.
> איוב טו כג: נדד הוא ללחם איה;    ידע כי-נכון בידו יום-חשך.
> איוב טו כד: יבעתהו צר ומצוקה;    תתקפהו כמלך עתיד לכידור.
> איוב טו כה: כי-נטה אל-אל ידו;    ואל-שדי יתגבר.
> איוב טו כו: ירוץ אליו בצואר;    בעבי גבי מגניו.
> איוב טו כז: כי-כסה פניו בחלבו;    ויעש פימה עלי-כסל.
> איוב טו כח: וישכון ערים נכחדות בתים לא-ישבו למו:    אשר התעתדו לגלים.
> איוב טו כט: לא-יעשר ולא-יקום חילו;    ולא-יטה לארץ מנלם.
> איוב טו ל: לא-יסור מני-חשך ינקתו תיבש שלהבת;    ויסור ברוח פיו.
> איוב טו לא: אל-יאמן בשו נתעה:    כי-שוא תהיה תמורתו.
> איוב טו לב: בלא-יומו תמלא;    וכפתו לא רעננה.
> איוב טו לג: יחמס כגפן בסרו;    וישלך כזית נצתו.
> איוב טו לד: כי-עדת חנף גלמוד;    ואש אכלה אהלי-שחד.
> איוב טו לה: הרה עמל וילד און;    ובטנם תכין מרמה.
> איוב טז א:                 ויען איוב ויאמר.
> איוב טז ב: שמעתי כאלה רבות;    מנחמי עמל כלכם.
> איוב טז ג: הקץ לדברי-רוח;    או מה-ימריצך כי תענה.
> איוב טז ד: גם אנכי    ככם אדברה: לו יש נפשכם תחת נפשי    אחבירה עליכם במלים; ואניעה עליכם    במו ראשי.
> איוב טז ה: אאמצכם במו-פי;    וניד שפתי יחשך.
> איוב טז ו: אם-אדברה לא-יחשך כאבי;    ואחדלה מה-מני יהלך.
> איוב טז ז: אך-עתה הלאני;    השמות כל-עדתי.
> איוב טז ח: ותקמטני לעד היה;    ויקם בי כחשי בפני יענה.
> איוב טז ט: אפו טרף וישטמני חרק עלי בשניו;    צרי ילטש עיניו לי.
> איוב טז י: פערו עלי בפיהם בחרפה הכו לחיי;    יחד עלי יתמלאון.
> איוב טז יא: יסגירני אל אל עויל;    ועל-ידי רשעים ירטני.
> איוב טז יב: שלו הייתי ויפרפרני    ואחז בערפי ויפצפצני; ויקימני לו    למטרה.
> איוב טז יג: יסבו עלי רביו    יפלח כליותי ולא יחמל; ישפך לארץ    מררתי.
> איוב טז יד: יפרצני פרץ על-פני-פרץ;    ירץ עלי כגבור.
> איוב טז טו: שק תפרתי עלי גלדי;    ועללתי בעפר קרני.
> איוב טז טז: פני חמרמרה (חמרמרו) מני-בכי;    ועל עפעפי צלמות.
> איוב טז יז: על לא-חמס בכפי;    ותפלתי זכה.
> איוב טז יח: ארץ אל-תכסי דמי;    ואל-יהי מקום לזעקתי.
> איוב טז יט: גם-עתה הנה-בשמים עדי;    ושהדי במרמים.
> איוב טז כ: מליצי רעי;    אל-אלוה דלפה עיני.
> איוב טז כא: ויוכח לגבר עם-אלוה;    ובן-אדם לרעהו.
> איוב טז כב: כי-שנות מספר יאתיו;    וארח לא-אשוב אהלך.
> איוב יז א: רוחי חבלה ימי נזעכו;    קברים לי.
> איוב יז ב: אם-לא התלים עמדי;    ובהמרותם תלן עיני.
> איוב יז ג: שימה-נא ערבני עמך;    מי הוא לידי יתקע.
> איוב יז ד: כי-לבם צפנת משכל;    על-כן לא תרמם.
> איוב יז ה: לחלק יגיד רעים;    ועיני בניו תכלנה.
> איוב יז ו: והציגני למשל עמים;    ותפת לפנים אהיה.
> איוב יז ז: ותכה מכעש עיני;    ויצרי כצל כלם.
> איוב יז ח: ישמו ישרים על-זאת;    ונקי על-חנף יתערר.
> איוב יז ט: ויאחז צדיק דרכו;    וטהר-ידים יסיף אמץ.
> איוב יז י: ואולם כלם תשבו ובאו נא;    ולא-אמצא בכם חכם.
> איוב יז יא: ימי עברו זמתי נתקו    מורשי לבבי.
> איוב יז יב: לילה ליום ישימו;    אור קרוב מפני-חשך.
> איוב יז יג: אם-אקוה שאול ביתי;    בחשך רפדתי יצועי.
> איוב יז יד: לשחת קראתי אבי אתה;    אמי ואחתי לרמה.
> איוב יז טו: ואיה אפו תקותי;    ותקותי מי ישורנה.
> איוב יז טז: בדי שאל תרדנה;    אם-יחד על-עפר נחת.
> איוב יח א:                 ויען בלדד השחי; ויאמר.
> איוב יח ב: עד-אנה תשימון קנצי למלין;    תבינו ואחר נדבר.
> איוב יח ג: מדוע נחשבנו כבהמה;    נטמינו בעיניכם.
> איוב יח ד: טרף נפשו באפו:    הלמענך תעזב ארץ; ויעתק-צור ממקמו.
> איוב יח ה: גם אור רשעים ידעך;    ולא-יגה שביב אשו.
> איוב יח ו: אור חשך באהלו;    ונרו עליו ידעך.
> איוב יח ז: יצרו צעדי אונו;    ותשליכהו עצתו.
> איוב יח ח: כי-שלח ברשת ברגליו;    ועל-שבכה יתהלך.
> איוב יח ט: יאחז בעקב פח;    יחזק עליו צמים.
> איוב יח י: טמון בארץ חבלו;    ומלכדתו עלי נתיב.
> איוב יח יא: סביב בעתהו בלהות;    והפיצהו לרגליו.
> איוב יח יב: יהי-רעב אנו;    ואיד נכון לצלעו.
> איוב יח יג: יאכל בדי עורו;    יאכל בדיו בכור מות.
> איוב יח יד: ינתק מאהלו מבטחו;    ותצעדהו למלך בלהות.
> איוב יח טו: תשכון באהלו מבלי-לו;    יזרה על-נוהו גפרית.
> איוב יח טז: מתחת שרשיו יבשו;    וממעל ימל קצירו.
> איוב יח יז: זכרו-אבד מני-ארץ;    ולא-שם לו על-פני-חוץ.
> איוב יח יח: יהדפהו מאור אל-חשך;    ומתבל ינדהו.
> איוב יח יט: לא נין לו ולא-נכד בעמו;    ואין שריד במגוריו.
> איוב יח כ: על-יומו נשמו אחרנים;    וקדמנים אחזו שער.
> איוב יח כא: אך-אלה משכנות עול;    וזה מקום לא-ידע-אל.
> איוב יט א:                 ויען איוב ויאמר.
> איוב יט ב: עד-אנה תוגיון נפשי;    ותדכאונני במלים.
> איוב יט ג: זה עשר פעמים תכלימוני;    לא-תבשו תהכרו-לי.
> איוב יט ד: ואף-אמנם שגיתי;    אתי תלין משוגתי.
> איוב יט ה: אם-אמנם עלי תגדילו;    ותוכיחו עלי חרפתי.
> איוב יט ו: דעו-אפו כי-אלוה עותני;    ומצודו עלי הקיף.
> איוב יט ז: הן אצעק חמס ולא אענה;    אשוע ואין משפט.
> איוב יט ח: ארחי גדר ולא אעבור;    ועל נתיבותי חשך ישים.
> איוב יט ט: כבודי מעלי הפשיט;    ויסר עטרת ראשי.
> איוב יט י: יתצני סביב ואלך;    ויסע כעץ תקותי.
> איוב יט יא: ויחר עלי אפו;    ויחשבני לו כצריו.
> איוב יט יב: יחד יבאו גדודיו ויסלו עלי דרכם;    ויחנו סביב לאהלי.
> איוב יט יג: אחי מעלי הרחיק;    וידעי אך-זרו ממני.
> איוב יט יד: חדלו קרובי;    ומידעי שכחוני.
> איוב יט טו: גרי ביתי ואמהתי לזר תחשבני;    נכרי הייתי בעיניהם.
> איוב יט טז: לעבדי קראתי ולא יענה;    במו-פי אתחנן-לו.
> איוב יט יז: רוחי זרה לאשתי;    וחנתי לבני בטני.
> איוב יט יח: גם-עוילים מאסו בי;    אקומה וידברו-בי.
> איוב יט יט: תעבוני כל-מתי סודי;    וזה-אהבתי נהפכו-בי.
> איוב יט כ: בעורי ובבשרי דבקה עצמי;    ואתמלטה בעור שני.
> איוב יט כא: חנני חנני אתם רעי:    כי יד-אלוה נגעה בי.
> איוב יט כב: למה תרדפני כמו-אל;    ומבשרי לא תשבעו.
> איוב יט כג: מי-יתן אפו ויכתבון מלי:    מי-יתן בספר ויחקו.
> איוב יט כד: בעט-ברזל ועפרת    לעד בצור יחצבון.
> איוב יט כה: ואני ידעתי גאלי חי;    ואחרון על-עפר יקום.
> איוב יט כו: ואחר עורי נקפו-זאת;    ומבשרי אחזה אלוה.
> איוב יט כז: אשר אני אחזה-לי ועיני ראו ולא-זר:    כלו כליתי בחקי.
> איוב יט כח: כי תאמרו מה-נרדף-לו;    ושרש דבר נמצא-בי.
> איוב יט כט: גורו לכם מפני-חרב כי-חמה עונות חרב:    למען תדעון שדין (שדון).
> איוב כ א:                 ויען צפר הנעמתי; ויאמר.
> איוב כ ב: לכן שעפי ישיבוני;    ובעבור חושי בי.
> איוב כ ג: מוסר כלמתי אשמע;    ורוח מבינתי יענני.
> איוב כ ד: הזאת ידעת מני-עד;    מני שים אדם עלי-ארץ.
> איוב כ ה: כי רננת רשעים מקרוב;    ושמחת חנף עדי-רגע.
> איוב כ ו: אם-יעלה לשמים שיאו;    וראשו לעב יגיע.
> איוב כ ז: כגללו לנצח יאבד;    ראיו יאמרו איו.
> איוב כ ח: כחלום יעוף ולא ימצאהו;    וידד כחזיון לילה.
> איוב כ ט: עין שזפתו ולא תוסיף;    ולא-עוד תשורנו מקומו.
> איוב כ י: בניו ירצו דלים;    וידיו תשבנה אונו.
> איוב כ יא: עצמותיו מלאו עלומו;    ועמו על-עפר תשכב.
> איוב כ יב: אם-תמתיק בפיו רעה    יכחידנה תחת לשנו.
> איוב כ יג: יחמל עליה ולא יעזבנה;    וימנענה בתוך חכו.
> איוב כ יד: לחמו במעיו נהפך;    מרורת פתנים בקרבו.
> איוב כ טו: חיל בלע ויקאנו;    מבטנו ירשנו אל.
> איוב כ טז: ראש-פתנים יינק;    תהרגהו לשון אפעה.
> איוב כ יז: אל-ירא בפלגות    נהרי נחלי דבש וחמאה.
> איוב כ יח: משיב יגע ולא יבלע;    כחיל תמורתו ולא יעלס.
> איוב כ יט: כי-רצץ עזב דלים;    בית גזל ולא יבנהו.
> איוב כ כ: כי לא-ידע שלו בבטנו;    בחמודו לא ימלט.
> איוב כ כא: אין-שריד לאכלו;    על-כן לא-יחיל טובו.
> איוב כ כב: במלאות שפקו יצר לו;    כל-יד עמל תבאנו.
> איוב כ כג: יהי למלא בטנו ישלח-בו חרון אפו;    וימטר עלימו בלחומו.
> איוב כ כד: יברח מנשק ברזל;    תחלפהו קשת נחושה.
> איוב כ כה: שלף ויצא מגוה:    וברק ממררתו יהלך; עליו אמים.
> איוב כ כו: כל-חשך    טמון לצפוניו: תאכלהו אש לא-נפח;    ירע שריד באהלו.
> איוב כ כז: יגלו שמים עונו;    וארץ מתקוממה לו.
> איוב כ כח: יגל יבול ביתו;    נגרות ביום אפו.
> איוב כ כט: זה חלק-אדם רשע מאלהים;    ונחלת אמרו מאל.
> איוב כא א:                 ויען איוב ויאמר.
> איוב כא ב: שמעו שמוע מלתי;    ותהי-זאת תנחומתיכם.
> איוב כא ג: שאוני ואנכי אדבר;    ואחר דברי תלעיג.
> איוב כא ד: האנכי לאדם שיחי;    ואם-מדוע לא-תקצר רוחי.
> איוב כא ה: פנו-אלי והשמו;    ושימו יד על-פה.
> איוב כא ו: ואם-זכרתי ונבהלתי;    ואחז בשרי פלצות.
> איוב כא ז: מדוע רשעים יחיו;    עתקו גם-גברו חיל.
> איוב כא ח: זרעם נכון לפניהם עמם;    וצאצאיהם לעיניהם.
> איוב כא ט: בתיהם שלום מפחד;    ולא שבט אלוה עליהם.
> איוב כא י: שורו עבר ולא יגעל;    תפלט פרתו ולא תשכל.
> איוב כא יא: ישלחו כצאן עויליהם;    וילדיהם ירקדון.
> איוב כא יב: ישאו כתף וכנור;    וישמחו לקול עוגב.
> איוב כא יג: יבלו (יכלו) בטוב ימיהם;    וברגע שאול יחתו.
> איוב כא יד: ויאמרו לאל סור ממנו;    ודעת דרכיך לא חפצנו.
> איוב כא טו: מה-שדי כי-נעבדנו;    ומה-נועיל כי נפגע-בו.
> איוב כא טז: הן לא בידם טובם;    עצת רשעים רחקה מני.
> איוב כא יז: כמה נר-רשעים ידעך    ויבא עלימו אידם; חבלים    יחלק באפו.
> איוב כא יח: יהיו כתבן לפני-רוח;    וכמץ גנבתו סופה.
> איוב כא יט: אלוה יצפן-לבניו אונו;    ישלם אליו וידע.
> איוב כא כ: יראו עינו כידו;    ומחמת שדי ישתה.
> איוב כא כא: כי מה-חפצו בביתו אחריו;    ומספר חדשיו חצצו.
> איוב כא כב: הלאל ילמד-דעת;    והוא רמים ישפוט.
> איוב כא כג: זה ימות בעצם תמו;    כלו שלאנן ושליו.
> איוב כא כד: עטיניו מלאו חלב;    ומח עצמותיו ישקה.
> איוב כא כה: וזה ימות בנפש מרה;    ולא-אכל בטובה.
> איוב כא כו: יחד על-עפר ישכבו;    ורמה תכסה עליהם.
> איוב כא כז: הן ידעתי מחשבותיכם;    ומזמות עלי תחמסו.
> איוב כא כח: כי תאמרו איה בית-נדיב;    ואיה אהל משכנות רשעים.
> איוב כא כט: הלא שאלתם עוברי דרך;    ואתתם לא תנכרו.
> איוב כא ל: כי ליום איד יחשך רע;    ליום עברות יובלו.
> איוב כא לא: מי-יגיד על-פניו דרכו;    והוא-עשה מי ישלם-לו.
> איוב כא לב: והוא לקברות יובל;    ועל-גדיש ישקוד.
> איוב כא לג: מתקו-לו רגבי-נחל:    ואחריו כל-אדם ימשוך; ולפניו אין מספר.
> איוב כא לד: ואיך תנחמוני הבל;    ותשובתיכם נשאר-מעל.
> איוב כב א:                 ויען אליפז התמני; ויאמר.
> איוב כב ב: הלאל יסכן-גבר    כי-יסכן עלימו משכיל.
> איוב כב ג: החפץ לשדי כי תצדק;    ואם-בצע כי-תתם דרכיך.
> איוב כב ד: המיראתך יכיחך;    יבוא עמך במשפט.
> איוב כב ה: הלא רעתך רבה;    ואין-קץ לעונתיך.
> איוב כב ו: כי-תחבל אחיך חנם;    ובגדי ערומים תפשיט.
> איוב כב ז: לא-מים עיף תשקה;    ומרעב תמנע-לחם.
> איוב כב ח: ואיש זרוע לו הארץ;    ונשוא פנים ישב בה.
> איוב כב ט: אלמנות שלחת ריקם;    וזרעות יתמים ידכא.
> איוב כב י: על-כן סביבותיך פחים;    ויבהלך פחד פתאם.
> איוב כב יא: או-חשך לא-תראה;    ושפעת-מים תכסך.
> איוב כב יב: הלא-אלוה גבה שמים;    וראה ראש כוכבים כי-רמו.
> איוב כב יג: ואמרת מה-ידע אל;    הבעד ערפל ישפוט.
> איוב כב יד: עבים סתר-לו ולא יראה;    וחוג שמים יתהלך.
> איוב כב טו: הארח עולם תשמור    אשר דרכו מתי-און.
> איוב כב טז: אשר-קמטו ולא-עת;    נהר יוצק יסודם.
> איוב כב יז: האמרים לאל סור ממנו;    ומה-יפעל שדי למו.
> איוב כב יח: והוא מלא בתיהם טוב;    ועצת רשעים רחקה מני.
> איוב כב יט: יראו צדיקים וישמחו;    ונקי ילעג-למו.
> איוב כב כ: אם-לא נכחד קימנו;    ויתרם אכלה אש.
> איוב כב כא: הסכן-נא עמו ושלם;    בהם תבואתך טובה.
> איוב כב כב: קח-נא מפיו תורה;    ושים אמריו בלבבך.
> איוב כב כג: אם-תשוב עד-שדי תבנה;    תרחיק עולה מאהלך.
> איוב כב כד: ושית-על-עפר בצר;    ובצור נחלים אופיר.
> איוב כב כה: והיה שדי בצריך;    וכסף תועפות לך.
> איוב כב כו: כי-אז על-שדי תתענג;    ותשא אל-אלוה פניך.
> איוב כב כז: תעתיר אליו וישמעך;    ונדריך תשלם.
> איוב כב כח: ותגזר-אמר ויקם לך;    ועל-דרכיך נגה אור.
> איוב כב כט: כי-השפילו ותאמר גוה;    ושח עינים יושע.
> איוב כב ל: ימלט אי-נקי;    ונמלט בבר כפיך.
> איוב כג א:                 ויען איוב ויאמר.
> איוב כג ב: גם-היום מרי שחי;    ידי כבדה על-אנחתי.
> איוב כג ג: מי-יתן ידעתי ואמצאהו;    אבוא עד-תכונתו.
> איוב כג ד: אערכה לפניו משפט;    ופי אמלא תוכחות.
> איוב כג ה: אדעה מלים יענני;    ואבינה מה-יאמר לי.
> איוב כג ו: הברב-כח יריב עמדי;    לא אך-הוא ישם בי.
> איוב כג ז: שם ישר נוכח עמו;    ואפלטה לנצח משפטי.
> איוב כג ח: הן קדם אהלך ואיננו;    ואחור ולא-אבין לו.
> איוב כג ט: שמאול בעשתו ולא-אחז;    יעטף ימין ולא אראה.
> איוב כג י: כי-ידע דרך עמדי;    בחנני כזהב אצא.
> איוב כג יא: באשרו אחזה רגלי;    דרכו שמרתי ולא-אט.
> איוב כג יב: מצות שפתיו ולא אמיש;    מחקי צפנתי אמרי-פיו.
> איוב כג יג: והוא באחד ומי ישיבנו;    ונפשו אותה ויעש.
> איוב כג יד: כי ישלים חקי;    וכהנה רבות עמו.
> איוב כג טו: על-כן מפניו אבהל;    אתבונן ואפחד ממנו.
> איוב כג טז: ואל הרך לבי;    ושדי הבהילני.
> איוב כג יז: כי-לא נצמתי מפני-חשך;    ומפני כסה-אפל.
> איוב כד א: מדוע משדי לא-נצפנו עתים;    וידעו לא-חזו ימיו.
> איוב כד ב: גבלות ישיגו;    עדר גזלו וירעו.
> איוב כד ג: חמור יתומים ינהגו;    יחבלו שור אלמנה.
> איוב כד ד: יטו אבינים מדרך;    יחד חבאו עניי-ארץ.
> איוב כד ה: הן פראים במדבר    יצאו בפעלם משחרי לטרף; ערבה לו לחם    לנערים.
> איוב כד ו: בשדה בלילו יקצירו (יקצורו);    וכרם רשע ילקשו.
> איוב כד ז: ערום ילינו מבלי לבוש;    ואין כסות בקרה.
> איוב כד ח: מזרם הרים ירטבו;    ומבלי מחסה חבקו-צור.
> איוב כד ט: יגזלו משד יתום;    ועל-עני יחבלו.
> איוב כד י: ערום הלכו בלי לבוש;    ורעבים נשאו עמר.
> איוב כד יא: בין-שורתם יצהירו;    יקבים דרכו ויצמאו.
> איוב כד יב: מעיר מתים ינאקו    ונפש-חללים תשוע: ואלוה    לא-ישים תפלה.
> איוב כד יג: המה היו במרדי-אור:    לא-הכירו דרכיו; ולא ישבו בנתיבתיו.
> איוב כד יד: לאור יקום רוצח יקטל-עני ואביון;    ובלילה יהי כגנב.
> איוב כד טו: ועין נאף שמרה נשף לאמר    לא-תשורני עין; וסתר פנים    ישים.
> איוב כד טז: חתר בחשך בתים:    יומם חתמו-למו; לא-ידעו אור.
> איוב כד יז: כי יחדו בקר למו צלמות;    כי-יכיר בלהות צלמות.
> איוב כד יח: קל-הוא על-פני-מים    תקלל חלקתם בארץ; לא-יפנה    דרך כרמים.
> איוב כד יט: ציה גם-חם יגזלו מימי-שלג;    שאול חטאו.
> איוב כד כ: ישכחהו רחם מתקו רמה    עוד לא-יזכר; ותשבר כעץ    עולה.
> איוב כד כא: רעה עקרה לא תלד;    ואלמנה לא ייטיב.
> איוב כד כב: ומשך אבירים בכחו;    יקום ולא-יאמין בחיין.
> איוב כד כג: יתן-לו לבטח וישען;    ועיניהו על-דרכיהם.
> איוב כד כד: רומו מעט ואיננו    והמכו ככל יקפצון; וכראש שבלת    ימלו.
> איוב כד כה: ואם-לא אפו מי יכזיבני;    וישם לאל מלתי.
> איוב כה א:                 ויען בלדד השחי; ויאמר.
> איוב כה ב: המשל ופחד עמו;    עשה שלום במרומיו.
> איוב כה ג: היש מספר לגדודיו;    ועל-מי לא-יקום אורהו.
> איוב כה ד: ומה-יצדק אנוש עם-אל;    ומה-יזכה ילוד אשה.
> איוב כה ה: הן עד-ירח ולא יאהיל;    וכוכבים לא-זכו בעיניו.
> איוב כה ו: אף כי-אנוש רמה;    ובן-אדם תולעה.
> איוב כו א:                 ויען איוב ויאמר.
> איוב כו ב: מה-עזרת ללא-כח;    הושעת זרוע לא-עז.
> איוב כו ג: מה-יעצת ללא חכמה;    ותשיה לרב הודעת.
> איוב כו ד: את-מי הגדת מלין;    ונשמת-מי יצאה ממך.
> איוב כו ה: הרפאים יחוללו    מתחת מים ושכניהם.
> איוב כו ו: ערום שאול נגדו;    ואין כסות לאבדון.
> איוב כו ז: נטה צפון על-תהו;    תלה ארץ על-בלימה.
> איוב כו ח: צרר-מים בעביו;    ולא-נבקע ענן תחתם.
> איוב כו ט: מאחז פני-כסה;    פרשז עליו עננו.
> איוב כו י: חק-חג על-פני-מים    עד-תכלית אור עם-חשך.
> איוב כו יא: עמודי שמים ירופפו;    ויתמהו מגערתו.
> איוב כו יב: בכחו רגע הים;    ובתובנתו (ובתבונתו) מחץ רהב.
> איוב כו יג: ברוחו שמים שפרה;    חללה ידו נחש ברח.
> איוב כו יד: הן-אלה קצות דרכו    ומה-שמץ דבר נשמע-בו; ורעם גבורתו    מי יתבונן.
> איוב כז א:                 ויסף איוב שאת משלו; ויאמר.
> איוב כז ב: חי-אל הסיר משפטי;    ושדי המר נפשי.
> איוב כז ג: כי-כל-עוד נשמתי בי;    ורוח אלוה באפי.
> איוב כז ד: אם-תדברנה שפתי עולה;    ולשוני אם-יהגה רמיה.
> איוב כז ה: חלילה לי    אם-אצדיק אתכם: עד-אגוע    לא-אסיר תמתי ממני.
> איוב כז ו: בצדקתי החזקתי ולא ארפה;    לא-יחרף לבבי מימי.
> איוב כז ז: יהי כרשע איבי;    ומתקוממי כעול.
> איוב כז ח: כי מה-תקות חנף כי יבצע;    כי ישל אלוה נפשו.
> איוב כז ט: הצעקתו ישמע אל    כי-תבוא עליו צרה.
> איוב כז י: אם-על-שדי יתענג;    יקרא אלוה בכל-עת.
> איוב כז יא: אורה אתכם ביד-אל;    אשר עם-שדי לא אכחד.
> איוב כז יב: הן-אתם כלכם חזיתם;    ולמה-זה הבל תהבלו.
> איוב כז יג: זה חלק-אדם רשע עם-אל;    ונחלת עריצים משדי יקחו.
> איוב כז יד: אם-ירבו בניו למו-חרב;    וצאצאיו לא ישבעו-לחם.
> איוב כז טו: שרידיו במות יקברו;    ואלמנתיו לא תבכינה.
> איוב כז טז: אם-יצבר כעפר כסף;    וכחמר יכין מלבוש.
> איוב כז יז: יכין וצדיק ילבש;    וכסף נקי יחלק.
> איוב כז יח: בנה כעש ביתו;    וכסכה עשה נצר.
> איוב כז יט: עשיר ישכב ולא יאסף;    עיניו פקח ואיננו.
> איוב כז כ: תשיגהו כמים בלהות;    לילה גנבתו סופה.
> איוב כז כא: ישאהו קדים וילך;    וישערהו ממקמו.
> איוב כז כב: וישלך עליו ולא יחמל;    מידו ברוח יברח.
> איוב כז כג: ישפק עלימו כפימו;    וישרק עליו ממקמו.
> איוב כח א: כי יש לכסף מוצא;    ומקום לזהב יזקו.
> איוב כח ב: ברזל מעפר יקח;    ואבן יצוק נחושה.
> איוב כח ג: קץ שם לחשך ולכל-תכלית הוא חוקר:    אבן אפל וצלמות.
> איוב כח ד: פרץ נחל מעם-גר הנשכחים מני-רגל;    דלו מאנוש נעו.
> איוב כח ה: ארץ ממנה יצא-לחם;    ותחתיה נהפך כמו-אש.
> איוב כח ו: מקום-ספיר אבניה;    ועפרת זהב לו.
> איוב כח ז: נתיב לא-ידעו עיט;    ולא שזפתו עין איה.
> איוב כח ח: לא-הדריכוהו בני-שחץ;    לא-עדה עליו שחל.
> איוב כח ט: בחלמיש שלח ידו;    הפך משרש הרים.
> איוב כח י: בצורות יארים בקע;    וכל-יקר ראתה עינו.
> איוב כח יא: מבכי נהרות חבש;    ותעלמה יצא אור.
> איוב כח יב: והחכמה מאין תמצא;    ואי זה מקום בינה.
> איוב כח יג: לא-ידע אנוש ערכה;    ולא תמצא בארץ החיים.
> איוב כח יד: תהום אמר לא בי-היא;    וים אמר אין עמדי.
> איוב כח טו: לא-יתן סגור תחתיה;    ולא ישקל כסף מחירה.
> איוב כח טז: לא-תסלה בכתם אופיר;    בשהם יקר וספיר.
> איוב כח יז: לא-יערכנה זהב וזכוכית;    ותמורתה כלי-פז.
> איוב כח יח: ראמות וגביש לא יזכר;    ומשך חכמה מפנינים.
> איוב כח יט: לא-יערכנה פטדת-כוש;    בכתם טהור לא תסלה.
> איוב כח כ: והחכמה מאין תבוא;    ואי זה מקום בינה.
> איוב כח כא: ונעלמה מעיני כל-חי;    ומעוף השמים נסתרה.
> איוב כח כב: אבדון ומות אמרו;    באזנינו שמענו שמעה.
> איוב כח כג: אלהים הבין דרכה;    והוא ידע את-מקומה.
> איוב כח כד: כי-הוא לקצות-הארץ יביט;    תחת כל-השמים יראה.
> איוב כח כה: לעשות לרוח משקל;    ומים תכן במדה.
> איוב כח כו: בעשתו למטר חק;    ודרך לחזיז קלות.
> איוב כח כז: אז ראה ויספרה;    הכינה וגם-חקרה.
> איוב כח כח: ויאמר לאדם הן יראת אדני היא חכמה;    וסור מרע בינה.
> איוב כט א:                 ויסף איוב שאת משלו; ויאמר.
> איוב כט ב: מי-יתנני כירחי-קדם;    כימי אלוה ישמרני.
> איוב כט ג: בהלו נרו עלי ראשי;    לאורו אלך חשך.
> איוב כט ד: כאשר הייתי בימי חרפי;    בסוד אלוה עלי אהלי.
> איוב כט ה: בעוד שדי עמדי;    סביבותי נערי.
> איוב כט ו: ברחץ הליכי בחמה;    וצור יצוק עמדי פלגי-שמן.
> איוב כט ז: בצאתי שער עלי-קרת;    ברחוב אכין מושבי.
> איוב כט ח: ראוני נערים ונחבאו;    וישישים קמו עמדו.
> איוב כט ט: שרים עצרו במלים;    וכף ישימו לפיהם.
> איוב כט י: קול-נגידים נחבאו;    ולשונם לחכם דבקה.
> איוב כט יא: כי אזן שמעה ותאשרני;    ועין ראתה ותעידני.
> איוב כט יב: כי-אמלט עני משוע;    ויתום ולא-עזר לו.
> איוב כט יג: ברכת אבד עלי תבא;    ולב אלמנה ארנן.
> איוב כט יד: צדק לבשתי וילבשני;    כמעיל וצניף משפטי.
> איוב כט טו: עינים הייתי לעור;    ורגלים לפסח אני.
> איוב כט טז: אב אנכי לאביונים;    ורב לא-ידעתי אחקרהו.
> איוב כט יז: ואשברה מתלעות עול;    ומשניו אשליך טרף.
> איוב כט יח: ואמר עם-קני אגוע;    וכחול ארבה ימים.
> איוב כט יט: שרשי פתוח אלי-מים;    וטל ילין בקצירי.
> איוב כט כ: כבודי חדש עמדי;    וקשתי בידי תחליף.
> איוב כט כא: לי-שמעו ויחלו;    וידמו למו עצתי.
> איוב כט כב: אחרי דברי לא ישנו;    ועלימו תטף מלתי.
> איוב כט כג: ויחלו כמטר לי;    ופיהם פערו למלקוש.
> איוב כט כד: אשחק אלהם לא יאמינו;    ואור פני לא יפילון.
> איוב כט כה: אבחר דרכם    ואשב ראש: ואשכון כמלך בגדוד;    כאשר אבלים ינחם.
> איוב ל א: ועתה שחקו עלי    צעירים ממני לימים: אשר-מאסתי אבותם    לשית עם-כלבי צאני.
> איוב ל ב: גם-כח ידיהם למה לי;    עלימו אבד כלח.
> איוב ל ג: בחסר ובכפן גלמוד:    הערקים ציה אמש שואה ומשאה.
> איוב ל ד: הקטפים מלוח עלי-שיח;    ושרש רתמים לחמם.
> איוב ל ה: מן-גו יגרשו;    יריעו עלימו כגנב.
> איוב ל ו: בערוץ נחלים לשכן;    חרי עפר וכפים.
> איוב ל ז: בין-שיחים ינהקו;    תחת חרול יספחו.
> איוב ל ח: בני-נבל גם-בני בלי-שם    נכאו מן-הארץ.
> איוב ל ט: ועתה נגינתם הייתי;    ואהי להם למלה.
> איוב ל י: תעבוני רחקו מני;    ומפני לא-חשכו רק.
> איוב ל יא: כי-יתרו (יתרי) פתח ויענני;    ורסן מפני שלחו.
> איוב ל יב: על-ימין פרחח יקומו:    רגלי שלחו; ויסלו עלי ארחות אידם.
> איוב ל יג: נתסו נתיבתי:    להותי יעילו; לא עזר למו.
> איוב ל יד: כפרץ רחב יאתיו;    תחת שאה התגלגלו.
> איוב ל טו: ההפך עלי    בלהות: תרדף כרוח נדבתי;    וכעב עברה ישעתי.
> איוב ל טז: ועתה עלי תשתפך נפשי;    יאחזוני ימי-עני.
> איוב ל יז: לילה עצמי נקר מעלי;    וערקי לא ישכבון.
> איוב ל יח: ברב-כח יתחפש לבושי;    כפי כתנתי יאזרני.
> איוב ל יט: הרני לחמר;    ואתמשל כעפר ואפר.
> איוב ל כ: אשוע אליך ולא תענני;    עמדתי ותתבנן בי.
> איוב ל כא: תהפך לאכזר לי;    בעצם ידך תשטמני.
> איוב ל כב: תשאני אל-רוח תרכיבני;    ותמגגני תשוה (תשיה).
> איוב ל כג: כי-ידעתי מות תשיבני;    ובית מועד לכל-חי.
> איוב ל כד: אך לא-בעי ישלח-יד;    אם-בפידו להן שוע.
> איוב ל כה: אם-לא בכיתי לקשה-יום;    עגמה נפשי לאביון.
> איוב ל כו: כי טוב קויתי ויבא רע;    ואיחלה לאור ויבא אפל.
> איוב ל כז: מעי רתחו ולא-דמו;    קדמני ימי-עני.
> איוב ל כח: קדר הלכתי בלא חמה;    קמתי בקהל אשוע.
> איוב ל כט: אח הייתי לתנים;    ורע לבנות יענה.
> איוב ל ל: עורי שחר מעלי;    ועצמי-חרה מני-חרב.
> איוב ל לא: ויהי לאבל כנרי;    ועגבי לקול בכים.
> איוב לא א: ברית כרתי לעיני;    ומה אתבונן על-בתולה.
> איוב לא ב: ומה חלק אלוה ממעל;    ונחלת שדי ממרמים.
> איוב לא ג: הלא-איד לעול;    ונכר לפעלי און.
> איוב לא ד: הלא-הוא יראה דרכי;    וכל-צעדי יספור.
> איוב לא ה: אם-הלכתי עם-שוא;    ותחש על-מרמה רגלי.
> איוב לא ו: ישקלני במאזני-צדק;    וידע אלוה תמתי.
> איוב לא ז: אם תטה אשרי    מני הדרך: ואחר עיני הלך לבי;    ובכפי דבק מאום.
> איוב לא ח: אזרעה ואחר יאכל;    וצאצאי ישרשו.
> איוב לא ט: אם-נפתה לבי על-אשה;    ועל-פתח רעי ארבתי.
> איוב לא י: תטחן לאחר אשתי;    ועליה יכרעון אחרין.
> איוב לא יא: כי-הוא (היא) זמה;    והיא (והוא) עון פלילים.
> איוב לא יב: כי אש היא עד-אבדון תאכל;    ובכל-תבואתי תשרש.
> איוב לא יג: אם-אמאס משפט עבדי ואמתי:    ברבם עמדי.
> איוב לא יד: ומה אעשה כי-יקום אל;    וכי-יפקד מה אשיבנו.
> איוב לא טו: הלא-בבטן עשני עשהו;    ויכננו ברחם אחד.
> איוב לא טז: אם-אמנע מחפץ דלים;    ועיני אלמנה אכלה.
> איוב לא יז: ואכל פתי לבדי;    ולא-אכל יתום ממנה.
> איוב לא יח: כי מנעורי גדלני כאב;    ומבטן אמי אנחנה.
> איוב לא יט: אם-אראה אובד מבלי לבוש;    ואין כסות לאביון.
> איוב לא כ: אם-לא ברכוני חלצו;    ומגז כבשי יתחמם.
> איוב לא כא: אם-הניפותי על-יתום ידי:    כי-אראה בשער עזרתי.
> איוב לא כב: כתפי משכמה תפול;    ואזרעי מקנה תשבר.
> איוב לא כג: כי פחד אלי איד אל;    ומשאתו לא אוכל.
> איוב לא כד: אם-שמתי זהב כסלי;    ולכתם אמרתי מבטחי.
> איוב לא כה: אם-אשמח כי-רב חילי;    וכי-כביר מצאה ידי.
> איוב לא כו: אם-אראה אור כי יהל;    וירח יקר הלך.
> איוב לא כז: ויפת בסתר לבי;    ותשק ידי לפי.
> איוב לא כח: גם-הוא עון פלילי:    כי-כחשתי לאל ממעל.
> איוב לא כט: אם-אשמח בפיד משנאי;    והתעררתי כי-מצאו רע.
> איוב לא ל: ולא-נתתי לחטא חכי    לשאל באלה נפשו.
> איוב לא לא: אם-לא אמרו מתי אהלי;    מי-יתן מבשרו לא נשבע.
> איוב לא לב: בחוץ לא-ילין גר;    דלתי לארח אפתח.
> איוב לא לג: אם-כסיתי כאדם פשעי    לטמון בחבי עוני.
> איוב לא לד: כי אערוץ המון רבה    ובוז-משפחות יחתני; ואדם    לא-אצא פתח.
> איוב לא לה: מי יתן-לי שמע לי    הן-תוי שדי יענני; וספר כתב    איש ריבי.
> איוב לא לו: אם-לא על-שכמי אשאנו;    אענדנו עטרות לי.
> איוב לא לז: מספר צעדי אגידנו;    כמו-נגיד אקרבנו.
> איוב לא לח: אם-עלי אדמתי תזעק;    ויחד תלמיה יבכיון.
> איוב לא לט: אם-כחה אכלתי בלי-כסף;    ונפש בעליה הפחתי.
> איוב לא מ: תחת חטה יצא חוח ותחת-שערה באשה:    תמו דברי איוב.
> איוב לב א: וישבתו שלשת האנשים האלה    מענות את-איוב: כי הוא צדיק    בעיניו.
> איוב לב ב: ויחר אף אליהוא בן-ברכאל הבוזי    ממשפחת-רם: באיוב חרה אפו    על-צדקו נפשו מאלהים.
> איוב לב ג: ובשלשת רעיו    חרה אפו: על אשר לא-מצאו מענה    וירשיעו את-איוב.
> איוב לב ד: ואליהו חכה את-איוב בדברים:    כי זקנים-המה ממנו לימים.
> איוב לב ה: וירא אליהוא כי אין מענה בפי שלשת האנשים;    ויחר אפו.
> איוב לב ו: ויען אליהוא בן ברכאל הבוזי    ויאמר: צעיר אני לימים    ואתם ישישים; על-כן זחלתי ואירא    מחות דעי אתכם.
> איוב לב ז: אמרתי ימים ידברו;    ורב שנים ידיעו חכמה.
> איוב לב ח: אכן רוח-היא באנוש;    ונשמת שדי תבינם.
> איוב לב ט: לא-רבים יחכמו;    וזקנים יבינו משפט.
> איוב לב י: לכן אמרתי שמעה-לי;    אחוה דעי אף-אני.
> איוב לב יא: הן הוחלתי לדבריכם אזין עד-תבונתיכם:    עד-תחקרון מלין.
> איוב לב יב: ועדיכם אתבונן:    והנה אין לאיוב מוכיח עונה אמריו מכם.
> איוב לב יג: פן-תאמרו מצאנו חכמה;    אל ידפנו לא-איש.
> איוב לב יד: ולא-ערך אלי מלין;    ובאמריכם לא אשיבנו.
> איוב לב טו: חתו לא-ענו עוד;    העתיקו מהם מלים.
> איוב לב טז: והוחלתי כי-לא ידברו:    כי עמדו לא-ענו עוד.
> איוב לב יז: אענה אף-אני חלקי;    אחוה דעי אף-אני.
> איוב לב יח: כי מלתי מלים;    הציקתני רוח בטני.
> איוב לב יט: הנה-בטני כיין לא-יפתח;    כאבות חדשים יבקע.
> איוב לב כ: אדברה וירוח-לי;    אפתח שפתי ואענה.
> איוב לב כא: אל-נא אשא פני-איש;    ואל-אדם לא אכנה.
> איוב לב כב: כי לא ידעתי אכנה;    כמעט ישאני עשני.
> איוב לג א: ואולם שמע-נא איוב מלי;    וכל-דברי האזינה.
> איוב לג ב: הנה-נא פתחתי פי;    דברה לשוני בחכי.
> איוב לג ג: ישר-לבי אמרי;    ודעת שפתי ברור מללו.
> איוב לג ד: רוח-אל עשתני;    ונשמת שדי תחיני.
> איוב לג ה: אם-תוכל השיבני;    ערכה לפני התיצבה.
> איוב לג ו: הן-אני כפיך לאל;    מחמר קרצתי גם-אני.
> איוב לג ז: הנה אמתי לא תבעתך;    ואכפי עליך לא-יכבד.
> איוב לג ח: אך אמרת באזני;    וקול מלין אשמע.
> איוב לג ט: זך אני בלי-פשע:    חף אנכי; ולא עון לי.
> איוב לג י: הן תנואות עלי ימצא;    יחשבני לאויב לו.
> איוב לג יא: ישם בסד רגלי;    ישמר כל-ארחתי.
> איוב לג יב: הן-זאת לא-צדקת אענך:    כי-ירבה אלוה מאנוש.
> איוב לג יג: מדוע אליו ריבות:    כי כל-דבריו לא יענה.
> איוב לג יד: כי-באחת ידבר-אל;    ובשתים לא ישורנה.
> איוב לג טו: בחלום חזיון לילה בנפל תרדמה על-אנשים;    בתנומות עלי משכב.
> איוב לג טז: אז יגלה אזן אנשים;    ובמסרם יחתם.
> איוב לג יז: להסיר אדם מעשה;    וגוה מגבר יכסה.
> איוב לג יח: יחשך נפשו מני-שחת;    וחיתו מעבר בשלח.
> איוב לג יט: והוכח במכאוב על-משכבו;    וריב (ורוב) עצמיו אתן.
> איוב לג כ: וזהמתו חיתו לחם;    ונפשו מאכל תאוה.
> איוב לג כא: יכל בשרו מראי;    ושפי (ושפו) עצמתיו לא ראו.
> איוב לג כב: ותקרב לשחת נפשו;    וחיתו לממתים.
> איוב לג כג: אם-יש עליו מלאך מליץ אחד מני-אלף:    להגיד לאדם ישרו.
> איוב לג כד: ויחננו ויאמר פדעהו מרדת שחת;    מצאתי כפר.
> איוב לג כה: רטפש בשרו מנער;    ישוב לימי עלומיו.
> איוב לג כו: יעתר אל-אלוה וירצהו    וירא פניו בתרועה; וישב לאנוש    צדקתו.
> איוב לג כז: ישר על-אנשים ויאמר חטאתי וישר העויתי;    ולא-שוה לי.
> איוב לג כח: פדה נפשי (נפשו) מעבר בשחת;    וחיתי (וחיתו) באור תראה.
> איוב לג כט: הן-כל-אלה יפעל-אל    פעמים שלוש עם-גבר.
> איוב לג ל: להשיב נפשו מני-שחת    לאור באור החיים.
> איוב לג לא: הקשב איוב שמע-לי;    החרש ואנכי אדבר.
> איוב לג לב: אם-יש-מלין השיבני;    דבר כי-חפצתי צדקך.
> איוב לג לג: אם-אין אתה שמע-לי;    החרש ואאלפך חכמה.
> איוב לד א:                 ויען אליהוא ויאמר.
> איוב לד ב: שמעו חכמים מלי;    וידעים האזינו לי.
> איוב לד ג: כי-אזן מלין תבחן;    וחך יטעם לאכל.
> איוב לד ד: משפט נבחרה-לנו;    נדעה בינינו מה-טוב.
> איוב לד ה: כי-אמר איוב צדקתי;    ואל הסיר משפטי.
> איוב לד ו: על-משפטי אכזב;    אנוש חצי בלי-פשע.
> איוב לד ז: מי-גבר כאיוב;    ישתה-לעג כמים.
> איוב לד ח: וארח לחברה עם-פעלי און;    וללכת עם-אנשי-רשע.
> איוב לד ט: כי-אמר לא יסכן-גבר    ברצתו עם-אלהים.
> איוב לד י: לכן אנשי לבב    שמעו-לי: חללה לאל מרשע;    ושדי מעול.
> איוב לד יא: כי פעל אדם ישלם-לו;    וכארח איש ימצאנו.
> איוב לד יב: אף-אמנם אל לא-ירשיע;    ושדי לא-יעות משפט.
> איוב לד יג: מי-פקד עליו ארצה;    ומי שם תבל כלה.
> איוב לד יד: אם-ישים אליו לבו;    רוחו ונשמתו אליו יאסף.
> איוב לד טו: יגוע כל-בשר יחד;    ואדם על-עפר ישוב.
> איוב לד טז: ואם-בינה שמעה-זאת;    האזינה לקול מלי.
> איוב לד יז: האף שונא משפט יחבוש;    ואם-צדיק כביר תרשיע.
> איוב לד יח: האמר למלך בליעל    רשע אל-נדיבים.
> איוב לד יט: אשר לא-נשא פני שרים    ולא נכר-שוע לפני-דל: כי-מעשה ידיו    כלם.
> איוב לד כ: רגע ימתו    וחצות לילה: יגעשו עם ויעברו;    ויסירו אביר לא ביד.
> איוב לד כא: כי-עיניו על-דרכי-איש;    וכל-צעדיו יראה.
> איוב לד כב: אין-חשך ואין צלמות    להסתר שם פעלי און.
> איוב לד כג: כי לא על-איש ישים עוד    להלך אל-אל במשפט.
> איוב לד כד: ירע כבירים לא-חקר;    ויעמד אחרים תחתם.
> איוב לד כה: לכן יכיר מעבדיהם;    והפך לילה וידכאו.
> איוב לד כו: תחת-רשעים ספקם    במקום ראים.
> איוב לד כז: אשר על-כן סרו מאחריו;    וכל-דרכיו לא השכילו.
> איוב לד כח: להביא עליו צעקת-דל;    וצעקת עניים ישמע.
> איוב לד כט: והוא ישקט ומי ירשע    ויסתר פנים ומי ישורנו; ועל-גוי ועל-אדם    יחד.
> איוב לד ל: ממלך אדם חנף    ממקשי עם.
> איוב לד לא: כי-אל-אל האמר נשאתי    לא אחבל.
> איוב לד לב: בלעדי אחזה אתה הרני;    אם-עול פעלתי לא אסיף.
> איוב לד לג: המעמך ישלמנה כי-מאסת כי-אתה תבחר ולא-אני;    ומה-ידעת דבר.
> איוב לד לד: אנשי לבב יאמרו לי;    וגבר חכם שמע לי.
> איוב לד לה: איוב לא-בדעת ידבר;    ודבריו לא בהשכיל.
> איוב לד לו: אבי יבחן איוב עד-נצח:    על-תשבת באנשי-און.
> איוב לד לז: כי יסיף על-חטאתו פשע בינינו יספוק;    וירב אמריו לאל.
> איוב לה א:                 ויען אליהו ויאמר.
> איוב לה ב: הזאת חשבת למשפט;    אמרת צדקי מאל.
> איוב לה ג: כי-תאמר מה-יסכן-לך;    מה-אעיל מחטאתי.
> איוב לה ד: אני אשיבך מלין    ואת-רעיך עמך.
> איוב לה ה: הבט שמים וראה;    ושור שחקים גבהו ממך.
> איוב לה ו: אם-חטאת מה-תפעל-בו;    ורבו פשעיך מה-תעשה-לו.
> איוב לה ז: אם-צדקת מה-תתן-לו;    או מה-מידך יקח.
> איוב לה ח: לאיש-כמוך רשעך;    ולבן-אדם צדקתך.
> איוב לה ט: מרב עשוקים יזעיקו;    ישועו מזרוע רבים.
> איוב לה י: ולא-אמר איה אלוה עשי:    נתן זמרות בלילה.
> איוב לה יא: מלפנו מבהמות ארץ;    ומעוף השמים יחכמנו.
> איוב לה יב: שם יצעקו ולא יענה    מפני גאון רעים.
> איוב לה יג: אך-שוא לא-ישמע אל;    ושדי לא ישורנה.
> איוב לה יד: אף כי-תאמר לא תשורנו;    דין לפניו ותחולל לו.
> איוב לה טו: ועתה כי-אין פקד אפו;    ולא-ידע בפש מאד.
> איוב לה טז: ואיוב הבל יפצה-פיהו;    בבלי-דעת מלין יכבר.
> איוב לו א:                 ויסף אליהוא ויאמר.
> איוב לו ב: כתר-לי זעיר ואחוך:    כי עוד לאלוה מלים.
> איוב לו ג: אשא דעי למרחוק;    ולפעלי אתן-צדק.
> איוב לו ד: כי-אמנם לא-שקר מלי;    תמים דעות עמך.
> איוב לו ה: הן-אל כביר ולא ימאס:    כביר כח לב.
> איוב לו ו: לא-יחיה רשע;    ומשפט עניים יתן.
> איוב לו ז: לא-יגרע מצדיק    עיניו: ואת-מלכים לכסא;    וישיבם לנצח ויגבהו.
> איוב לו ח: ואם-אסורים בזקים;    ילכדון בחבלי-עני.
> איוב לו ט: ויגד להם פעלם;    ופשעיהם כי יתגברו.
> איוב לו י: ויגל אזנם למוסר;    ויאמר כי-ישובון מאון.
> איוב לו יא: אם-ישמעו ויעבדו:    יכלו ימיהם בטוב; ושניהם בנעימים.
> איוב לו יב: ואם-לא ישמעו בשלח יעברו;    ויגועו בבלי-דעת.
> איוב לו יג: וחנפי-לב ישימו אף;    לא ישועו כי אסרם.
> איוב לו יד: תמת בנער נפשם;    וחיתם בקדשים.
> איוב לו טו: יחלץ עני בעניו;    ויגל בלחץ אזנם.
> איוב לו טז: ואף הסיתך מפי-צר    רחב לא-מוצק תחתיה; ונחת שלחנך    מלא דשן.
> איוב לו יז: ודין-רשע מלאת;    דין ומשפט יתמכו.
> איוב לו יח: כי-חמה פן-יסיתך בספק;    ורב-כפר אל-יטך.
> איוב לו יט: היערך שועך לא בצר;    וכל מאמצי-כח.
> איוב לו כ: אל-תשאף הלילה    לעלות עמים תחתם.
> איוב לו כא: השמר אל-תפן אל-און:    כי-על-זה בחרת מעני.
> איוב לו כב: הן-אל ישגיב בכחו;    מי כמהו מורה.
> איוב לו כג: מי-פקד עליו דרכו;    ומי-אמר פעלת עולה.
> איוב לו כד: זכר כי-תשגיא פעלו    אשר שררו אנשים.
> איוב לו כה: כל-אדם חזו-בו;    אנוש יביט מרחוק.
> איוב לו כו: הן-אל שגיא ולא נדע;    מספר שניו ולא-חקר.
> איוב לו כז: כי יגרע נטפי-מים;    יזקו מטר לאדו.
> איוב לו כח: אשר-יזלו שחקים;    ירעפו עלי אדם רב.
> איוב לו כט: אף אם-יבין מפרשי-עב;    תשאות סכתו.
> איוב לו ל: הן-פרש עליו אורו;    ושרשי הים כסה.
> איוב לו לא: כי-בם ידין עמים;    יתן-אכל למכביר.
> איוב לו לב: על-כפים כסה-אור;    ויצו עליה במפגיע.
> איוב לו לג: יגיד עליו רעו;    מקנה אף על-עולה.
> איוב לז א: אף-לזאת יחרד לבי;    ויתר ממקומו.
> איוב לז ב: שמעו שמוע ברגז קלו;    והגה מפיו יצא.
> איוב לז ג: תחת-כל-השמים ישרהו;    ואורו על-כנפות הארץ.
> איוב לז ד: אחריו ישאג-קול    ירעם בקול גאונו; ולא יעקבם    כי-ישמע קולו.
> איוב לז ה: ירעם אל בקולו נפלאות;    עשה גדלות ולא נדע.
> איוב לז ו: כי לשלג יאמר    הוא-ארץ: וגשם מטר;    וגשם מטרות עזו.
> איוב לז ז: ביד-כל-אדם יחתום    לדעת כל-אנשי מעשהו.
> איוב לז ח: ותבוא חיה במו-ארב;    ובמעונתיה תשכן.
> איוב לז ט: מן-החדר תבוא סופה;    וממזרים קרה.
> איוב לז י: מנשמת-אל יתן-קרח;    ורחב מים במוצק.
> איוב לז יא: אף-ברי יטריח עב;    יפיץ ענן אורו.
> איוב לז יב: והוא מסבות מתהפך בתחבולתו    לפעלם: כל אשר יצום    על-פני תבל ארצה.
> איוב לז יג: אם-לשבט אם-לארצו    אם-לחסד ימצאהו.
> איוב לז יד: האזינה זאת איוב;    עמד והתבונן נפלאות אל.
> איוב לז טו: התדע בשום-אלוה עליהם;    והפיע אור עננו.
> איוב לז טז: התדע על-מפלשי-עב;    מפלאות תמים דעים.
> איוב לז יז: אשר-בגדיך חמים    בהשקט ארץ מדרום.
> איוב לז יח: תרקיע עמו לשחקים;    חזקים כראי מוצק.
> איוב לז יט: הודיענו מה-נאמר לו;    לא-נערך מפני-חשך.
> איוב לז כ: היספר-לו כי אדבר;    אם-אמר איש כי יבלע.
> איוב לז כא: ועתה לא ראו אור    בהיר הוא בשחקים; ורוח עברה    ותטהרם.
> איוב לז כב: מצפון זהב יאתה;    על-אלוה נורא הוד.
> איוב לז כג: שדי לא-מצאנהו שגיא-כח;    ומשפט ורב-צדקה לא יענה.
> איוב לז כד: לכן יראוהו אנשים;    לא-יראה כל-חכמי-לב.
> איוב לח א: ויען-יהוה את-איוב מנהסערה (מן הסערה);    ויאמר.
> איוב לח ב: מי זה מחשיך עצה במלין    בלי-דעת.
> איוב לח ג: אזר-נא כגבר חלציך;    ואשאלך והודיעני.
> איוב לח ד: איפה היית ביסדי-ארץ;    הגד אם-ידעת בינה.
> איוב לח ה: מי-שם ממדיה כי תדע;    או מי-נטה עליה קו.
> איוב לח ו: על-מה אדניה הטבעו;    או מי-ירה אבן פנתה.
> איוב לח ז: ברן-יחד כוכבי בקר;    ויריעו כל-בני אלהים.
> איוב לח ח: ויסך בדלתים ים;    בגיחו מרחם יצא.
> איוב לח ט: בשומי ענן לבשו;    וערפל חתלתו.
> איוב לח י: ואשבר עליו חקי;    ואשים בריח ודלתים.
> איוב לח יא: ואמר עד-פה תבוא ולא תסיף;    ופא-ישית בגאון גליך.
> איוב לח יב: המימיך צוית בקר;    ידעתה שחר (ידעת השחר) מקמו.
> איוב לח יג: לאחז בכנפות הארץ;    וינערו רשעים ממנה.
> איוב לח יד: תתהפך כחמר חותם;    ויתיצבו כמו לבוש.
> איוב לח טו: וימנע מרשעים אורם;    וזרוע רמה תשבר.
> איוב לח טז: הבאת עד-נבכי-ים;    ובחקר תהום התהלכת.
> איוב לח יז: הנגלו לך שערי-מות;    ושערי צלמות תראה.
> איוב לח יח: התבננת עד-רחבי-ארץ;    הגד אם-ידעת כלה.
> איוב לח יט: אי-זה הדרך ישכן-אור;    וחשך אי-זה מקמו.
> איוב לח כ: כי תקחנו אל-גבולו;    וכי-תבין נתיבות ביתו.
> איוב לח כא: ידעת כי-אז תולד;    ומספר ימיך רבים.
> איוב לח כב: הבאת אל-אצרות שלג;    ואוצרות ברד תראה.
> איוב לח כג: אשר-חשכתי לעת-צר;    ליום קרב ומלחמה.
> איוב לח כד: אי-זה הדרך יחלק אור;    יפץ קדים עלי-ארץ.
> איוב לח כה: מי-פלג לשטף תעלה;    ודרך לחזיז קלות.
> איוב לח כו: להמטיר על-ארץ לא-איש    מדבר לא-אדם בו.
> איוב לח כז: להשביע שאה ומשאה;    ולהצמיח מצא דשא.
> איוב לח כח: היש-למטר אב;    או מי-הוליד אגלי-טל.
> איוב לח כט: מבטן מי יצא הקרח;    וכפר שמים מי ילדו.
> איוב לח ל: כאבן מים יתחבאו;    ופני תהום יתלכדו.
> איוב לח לא: התקשר מעדנות כימה;    או-משכות כסיל תפתח.
> איוב לח לב: התציא מזרות בעתו;    ועיש על-בניה תנחם.
> איוב לח לג: הידעת חקות שמים;    אם-תשים משטרו בארץ.
> איוב לח לד: התרים לעב קולך;    ושפעת-מים תכסך.
> איוב לח לה: התשלח ברקים וילכו;    ויאמרו לך הננו.
> איוב לח לו: מי-שת בטחות חכמה;    או מי-נתן לשכוי בינה.
> איוב לח לז: מי-יספר שחקים בחכמה;    ונבלי שמים מי ישכיב.
> איוב לח לח: בצקת עפר למוצק;    ורגבים ידבקו.
> איוב לח לט: התצוד ללביא טרף;    וחית כפירים תמלא.
> איוב לח מ: כי-ישחו במעונות;    ישבו בסכה למו-ארב.
> איוב לח מא: מי יכין לערב    צידו: כי-ילדו אל-אל ישועו;    יתעו לבלי-אכל.
> איוב לט א: הידעת עת לדת יעלי-סלע;    חלל אילות תשמר.
> איוב לט ב: תספר ירחים תמלאנה;    וידעת עת לדתנה.
> איוב לט ג: תכרענה ילדיהן תפלחנה;    חבליהם תשלחנה.
> איוב לט ד: יחלמו בניהם ירבו בבר;    יצאו ולא-שבו למו.
> איוב לט ה: מי-שלח פרא חפשי;    ומסרות ערוד מי פתח.
> איוב לט ו: אשר-שמתי ערבה ביתו;    ומשכנותיו מלחה.
> איוב לט ז: ישחק להמון קריה;    תשאות נגש לא ישמע.
> איוב לט ח: יתור הרים מרעהו;    ואחר כל-ירוק ידרוש.
> איוב לט ט: היאבה רים עבדך;    אם-ילין על-אבוסך.
> איוב לט י: התקשר-רים בתלם עבתו;    אם-ישדד עמקים אחריך.
> איוב לט יא: התבטח-בו כי-רב כחו;    ותעזב אליו יגיעך.
> איוב לט יב: התאמין בו כי-ישוב (ישיב) זרעך;    וגרנך יאסף.
> איוב לט יג: כנף-רננים נעלסה;    אם-אברה חסידה ונצה.
> איוב לט יד: כי-תעזב לארץ בציה;    ועל-עפר תחמם.
> איוב לט טו: ותשכח כי-רגל תזורה;    וחית השדה תדושה.
> איוב לט טז: הקשיח בניה ללא-לה;    לריק יגיעה בלי-פחד.
> איוב לט יז: כי-השה אלוה חכמה;    ולא-חלק לה בבינה.
> איוב לט יח: כעת במרום תמריא;    תשחק לסוס ולרכבו.
> איוב לט יט: התתן לסוס גבורה;    התלביש צוארו רעמה.
> איוב לט כ: התרעישנו כארבה;    הוד נחרו אימה.
> איוב לט כא: יחפרו בעמק וישיש בכח;    יצא לקראת-נשק.
> איוב לט כב: ישחק לפחד ולא יחת;    ולא-ישוב מפני-חרב.
> איוב לט כג: עליו תרנה אשפה;    להב חנית וכידון.
> איוב לט כד: ברעש ורגז יגמא-ארץ;    ולא-יאמין כי-קול שופר.
> איוב לט כה: בדי שפר יאמר האח    ומרחוק יריח מלחמה; רעם שרים    ותרועה.
> איוב לט כו: המבינתך יאבר-נץ;    יפרש כנפו לתימן.
> איוב לט כז: אם-על-פיך יגביה נשר;    וכי ירים קנו.
> איוב לט כח: סלע ישכן ויתלנן    על שן-סלע ומצודה.
> איוב לט כט: משם חפר-אכל;    למרחוק עיניו יביטו.
> איוב לט ל: ואפרחו יעלעו-דם;    ובאשר חללים שם הוא.
> איוב מ א:                 ויען יהוה את-איוב; ויאמר.
> איוב מ ב: הרב עם-שדי יסור;    מוכיח אלוה יעננה.
> איוב מ ג:                 ויען איוב את-יהוה; ויאמר.
> איוב מ ד: הן קלתי מה אשיבך;    ידי שמתי למו-פי.
> איוב מ ה: אחת דברתי ולא אענה;    ושתים ולא אוסיף.
> איוב מ ו: ויען-יהוה את-איוב מנסערה (מן סערה);    ויאמר.
> איוב מ ז: אזר-נא כגבר חלציך;    אשאלך והודיעני.
> איוב מ ח: האף תפר משפטי;    תרשיעני למען תצדק.
> איוב מ ט: ואם-זרוע כאל לך;    ובקול כמהו תרעם.
> איוב מ י: עדה נא גאון וגבה;    והוד והדר תלבש.
> איוב מ יא: הפץ עברות אפך;    וראה כל-גאה והשפילהו.
> איוב מ יב: ראה כל-גאה הכניעהו;    והדך רשעים תחתם.
> איוב מ יג: טמנם בעפר יחד;    פניהם חבש בטמון.
> איוב מ יד: וגם-אני אודך:    כי-תושע לך ימינך.
> איוב מ טו: הנה-נא בהמות אשר-עשיתי עמך;    חציר כבקר יאכל.
> איוב מ טז: הנה-נא כחו במתניו;    ואונו בשרירי בטנו.
> איוב מ יז: יחפץ זנבו כמו-ארז;    גידי פחדו ישרגו.
> איוב מ יח: עצמיו אפיקי נחשה;    גרמיו כמטיל ברזל.
> איוב מ יט: הוא ראשית דרכי-אל;    העשו יגש חרבו.
> איוב מ כ: כי-בול הרים ישאו-לו;    וכל-חית השדה ישחקו-שם.
> איוב מ כא: תחת-צאלים ישכב    בסתר קנה ובצה.
> איוב מ כב: יסכהו צאלים צללו;    יסבוהו ערבי-נחל.
> איוב מ כג: הן יעשק נהר לא יחפוז;    יבטח כי-יגיח ירדן אל-פיהו.
> איוב מ כד: בעיניו יקחנו;    במוקשים ינקב-אף.
> איוב מ כה: תמשך לויתן בחכה;    ובחבל תשקיע לשנו.
> איוב מ כו: התשים אגמן באפו;    ובחוח תקב לחיו.
> איוב מ כז: הירבה אליך תחנונים;    אם-ידבר אליך רכות.
> איוב מ כח: היכרת ברית עמך;    תקחנו לעבד עולם.
> איוב מ כט: התשחק-בו כצפור;    ותקשרנו לנערותיך.
> איוב מ ל: יכרו עליו חברים;    יחצוהו בין כנענים.
> איוב מ לא: התמלא בשכות עורו;    ובצלצל דגים ראשו.
> איוב מ לב: שים-עליו כפך;    זכר מלחמה אל-תוסף.
> איוב מא א: הן-תחלתו נכזבה;    הגם אל-מראיו יטל.
> איוב מא ב: לא-אכזר כי יעורנו;    ומי הוא לפני יתיצב.
> איוב מא ג: מי הקדימני ואשלם;    תחת כל-השמים לי-הוא.
> איוב מא ד: לא- (לו-) אחריש בדיו;    ודבר-גבורות וחין ערכו.
> איוב מא ה: מי-גלה פני לבושו;    בכפל רסנו מי יבוא.
> איוב מא ו: דלתי פניו מי פתח;    סביבות שניו אימה.
> איוב מא ז: גאוה אפיקי מגנים;    סגור חותם צר.
> איוב מא ח: אחד באחד יגשו;    ורוח לא-יבא ביניהם.
> איוב מא ט: איש-באחיהו ידבקו;    יתלכדו ולא יתפרדו.
> איוב מא י: עטישתיו תהל אור;    ועיניו כעפעפי-שחר.
> איוב מא יא: מפיו לפידים יהלכו;    כידודי אש יתמלטו.
> איוב מא יב: מנחיריו יצא עשן    כדוד נפוח ואגמן.
> איוב מא יג: נפשו גחלים תלהט;    ולהב מפיו יצא.
> איוב מא יד: בצוארו ילין עז;    ולפניו תדוץ דאבה.
> איוב מא טו: מפלי בשרו דבקו;    יצוק עליו בל-ימוט.
> איוב מא טז: לבו יצוק כמו-אבן;    ויצוק כפלח תחתית.
> איוב מא יז: משתו יגורו אלים;    משברים יתחטאו.
> איוב מא יח: משיגהו חרב בלי תקום;    חנית מסע ושריה.
> איוב מא יט: יחשב לתבן ברזל;    לעץ רקבון נחושה.
> איוב מא כ: לא-יבריחנו בן-קשת;    לקש נהפכו-לו אבני-קלע.
> איוב מא כא: כקש נחשבו תותח;    וישחק לרעש כידון.
> איוב מא כב: תחתיו חדודי חרש;    ירפד חרוץ עלי-טיט.
> איוב מא כג: ירתיח כסיר מצולה;    ים ישים כמרקחה.
> איוב מא כד: אחריו יאיר נתיב;    יחשב תהום לשיבה.
> איוב מא כה: אין-על-עפר משלו;    העשו לבלי-חת.
> איוב מא כו: את-כל-גבה יראה;    הוא מלך על-כל-בני-שחץ.
> איוב מב א:                 ויען איוב את-יהוה; ויאמר.
> איוב מב ב: ידעת (ידעתי) כי-כל תוכל;    ולא-יבצר ממך מזמה.
> איוב מב ג: מי זה מעלים עצה    בלי-דעת: לכן הגדתי ולא אבין;    נפלאות ממני ולא אדע.
> איוב מב ד: שמע-נא ואנכי אדבר;    אשאלך והודיעני.
> איוב מב ה: לשמע-אזן שמעתיך;    ועתה עיני ראתך.
> איוב מב ו: על-כן אמאס ונחמתי    על-עפר ואפר.
> איוב מב ז: ויהי אחר דבר יהוה את הדברים האלה אל איוב; ויאמר יהוה אל אליפז התימני חרה אפי בך ובשני רעיך כי לא דברתם אלי נכונה כעבדי איוב.
> איוב מב ח: ועתה קחו לכם שבעה פרים ושבעה אילים ולכו אל עבדי איוב והעליתם עולה בעדכם ואיוב עבדי יתפלל עליכם:  כי אם פניו אשא לבלתי עשות עמכם נבלה כי לא דברתם אלי נכונה כעבדי איוב.
> איוב מב ט: וילכו אליפז התימני ובלדד השוחי צפר הנעמתי ויעשו כאשר דבר אליהם יהוה; וישא יהוה את פני איוב.
> איוב מב י: ויהוה שב את שבית (שבות) איוב בהתפללו בעד רעהו; ויסף יהוה את כל אשר לאיוב למשנה.
> איוב מב יא: ויבאו אליו כל אחיו וכל אחיתיו וכל ידעיו לפנים ויאכלו עמו לחם בביתו וינדו לו וינחמו אתו על כל הרעה אשר הביא יהוה עליו; ויתנו לו איש קשיטה אחת ואיש נזם זהב אחד.
> איוב מב יב: ויהוה ברך את אחרית איוב מראשתו; ויהי לו ארבעה עשר אלף צאן וששת אלפים גמלים ואלף צמד בקר ואלף אתונות.
> איוב מב יג: ויהי לו שבענה בנים ושלוש בנות.
> איוב מב יד: ויקרא שם האחת ימימה ושם השנית קציעה; ושם השלישית קרן הפוך.
> איוב מב טו: ולא נמצא נשים יפות כבנות איוב בכל הארץ; ויתן להם אביהם נחלה בתוך אחיהם.
> איוב מב טז: ויחי איוב אחרי זאת מאה וארבעים שנה; וירא (ויראה) את בניו ואת בני בניו ארבעה דרות.
> איוב מב יז: וימת איוב זקן ושבע ימים. 