> איכה א א: איכה ישבה בדד העיר רבתי עם היתה כאלמנה; רבתי בגוים שרתי במדינות היתה למס.
> איכה א ב: בכו תבכה בלילה ודמעתה על לחיה אין לה מנחם מכל אהביה:  כל רעיה בגדו בה היו לה לאיבים.
> איכה א ג: גלתה יהודה מעני ומרב עבדה היא ישבה בגוים לא מצאה מנוח; כל רדפיה השיגוה בין המצרים.
> איכה א ד: דרכי ציון אבלות מבלי באי מועד כל שעריה שוממין כהניה נאנחים; בתולתיה נוגות והיא מר לה.
> איכה א ה: היו צריה לראש איביה שלו כי יהוה הוגה על רב פשעיה; עולליה הלכו שבי לפני צר.
> איכה א ו: ויצא מן בת (מבת) ציון כל הדרה; היו שריה כאילים לא מצאו מרעה וילכו בלא כח לפני רודף.
> איכה א ז: זכרה ירושלם ימי עניה ומרודיה כל מחמדיה אשר היו מימי קדם; בנפל עמה ביד צר ואין עוזר לה ראוה צרים שחקו על משבתה.
> איכה א ח: חטא חטאה ירושלם על כן לנידה היתה; כל מכבדיה הזילוה כי ראו ערותה גם היא נאנחה ותשב אחור.
> איכה א ט: טמאתה בשוליה לא זכרה אחריתה ותרד פלאים אין מנחם לה; ראה יהוה את עניי כי הגדיל אויב.
> איכה א י: ידו פרש צר על כל מחמדיה:  כי ראתה גוים באו מקדשה אשר צויתה לא יבאו בקהל לך.
> איכה א יא: כל עמה נאנחים מבקשים לחם נתנו מחמודיהם (מחמדיהם) באכל להשיב נפש; ראה יהוה והביטה כי הייתי זוללה.
> איכה א יב: לוא אליכם כל עברי דרך הביטו וראו אם יש מכאוב כמכאבי אשר עולל לי:  אשר הוגה יהוה ביום חרון אפו.
> איכה א יג: ממרום שלח אש בעצמתי וירדנה; פרש רשת לרגלי השיבני אחור נתנני שממה כל היום דוה.
> איכה א יד: נשקד על פשעי בידו ישתרגו עלו על צוארי הכשיל כחי; נתנני אדני בידי לא אוכל קום.
> איכה א טו: סלה כל אבירי אדני בקרבי קרא עלי מועד לשבר בחורי; גת דרך אדני לבתולת בת יהודה.
> איכה א טז: על אלה אני בוכיה עיני עיני ירדה מים כי רחק ממני מנחם משיב נפשי; היו בני שוממים כי גבר אויב.
> איכה א יז: פרשה ציון בידיה אין מנחם לה צוה יהוה ליעקב סביביו צריו; היתה ירושלם לנדה ביניהם.
> איכה א יח: צדיק הוא יהוה כי פיהו מריתי; שמעו נא כל עמים (העמים) וראו מכאבי בתולתי ובחורי הלכו בשבי.
> איכה א יט: קראתי למאהבי המה רמוני כהני וזקני בעיר גועו:  כי בקשו אכל למו וישיבו את נפשם.
> איכה א כ: ראה יהוה כי צר לי מעי חמרמרו נהפך לבי בקרבי כי מרו מריתי; מחוץ שכלה חרב בבית כמות.
> איכה א כא: שמעו כי נאנחה אני אין מנחם לי כל איבי שמעו רעתי ששו כי אתה עשית; הבאת יום קראת ויהיו כמני.
> איכה א כב: תבא כל רעתם לפניך ועולל למו כאשר עוללת לי על כל פשעי:  כי רבות אנחתי ולבי דוי.
> איכה ב א: איכה יעיב באפו אדני את בת ציון השליך משמים ארץ תפארת ישראל; ולא זכר הדם רגליו ביום אפו.
> איכה ב ב: בלע אדני לא (ולא) חמל את כל נאות יעקב הרס בעברתו מבצרי בת יהודה הגיע לארץ; חלל ממלכה ושריה.
> איכה ב ג: גדע בחרי אף כל קרן ישראל השיב אחור ימינו מפני אויב; ויבער ביעקב כאש להבה אכלה סביב.
> איכה ב ד: דרך קשתו כאויב נצב ימינו כצר ויהרג כל מחמדי עין; באהל בת ציון שפך כאש חמתו.
> איכה ב ה: היה אדני כאויב בלע ישראל בלע כל ארמנותיה שחת מבצריו; וירב בבת יהודה תאניה ואניה.
> איכה ב ו: ויחמס כגן שכו שחת מעדו; שכח יהוה בציון מועד ושבת וינאץ בזעם אפו מלך וכהן.
> איכה ב ז: זנח אדני מזבחו נאר מקדשו הסגיר ביד אויב חומת ארמנותיה; קול נתנו בבית יהוה כיום מועד.
> איכה ב ח: חשב יהוה להשחית חומת בת ציון נטה קו לא השיב ידו מבלע; ויאבל חל וחומה יחדו אמללו.
> איכה ב ט: טבעו בארץ שעריה אבד ושבר בריחיה; מלכה ושריה בגוים אין תורה גם נביאיה לא מצאו חזון מיהוה.
> איכה ב י: ישבו לארץ ידמו זקני בת ציון העלו עפר על ראשם חגרו שקים; הורידו לארץ ראשן בתולת ירושלם.
> איכה ב יא: כלו בדמעות עיני חמרמרו מעי נשפך לארץ כבדי על שבר בת עמי:  בעטף עולל ויונק ברחבות קריה.
> איכה ב יב: לאמתם יאמרו איה דגן ויין:  בהתעטפם כחלל ברחבות עיר בהשתפך נפשם אל חיק אמתם.
> איכה ב יג: מה אעידך מה אדמה לך הבת ירושלם מה אשוה לך ואנחמך בתולת בת ציון:  כי גדול כים שברך מי ירפא לך.
> איכה ב יד: נביאיך חזו לך שוא ותפל ולא גלו על עונך להשיב שביתך (שבותך); ויחזו לך משאות שוא ומדוחים.
> איכה ב טו: ספקו עליך כפים כל עברי דרך שרקו וינעו ראשם על בת ירושלם:  הזאת העיר שיאמרו כלילת יפי משוש לכל הארץ.
> איכה ב טז: פצו עליך פיהם כל איביך שרקו ויחרקו שן אמרו בלענו; אך זה היום שקוינהו מצאנו ראינו.
> איכה ב יז: עשה יהוה אשר זמם בצע אמרתו אשר צוה מימי קדם הרס ולא חמל; וישמח עליך אויב הרים קרן צריך.
> איכה ב יח: צעק לבם אל אדני; חומת בת ציון הורידי כנחל דמעה יומם ולילה אל תתני פוגת לך אל תדם בת עינך.
> איכה ב יט: קומי רני בליל (בלילה) לראש אשמרות שפכי כמים לבך נכח פני אדני; שאי אליו כפיך על נפש עולליך העטופים ברעב בראש כל חוצות.
> איכה ב כ: ראה יהוה והביטה למי עוללת כה:  אם תאכלנה נשים פרים עללי טפחים אם יהרג במקדש אדני כהן ונביא.
> איכה ב כא: שכבו לארץ חוצות נער וזקן בתולתי ובחורי נפלו בחרב; הרגת ביום אפך טבחת לא חמלת.
> איכה ב כב: תקרא כיום מועד מגורי מסביב ולא היה ביום אף יהוה פליט ושריד:  אשר טפחתי ורביתי איבי כלם.
> איכה ג א: אני הגבר ראה עני בשבט עברתו.
> איכה ג ב: אותי נהג וילך חשך ולא אור.
> איכה ג ג: אך בי ישב יהפך ידו כל היום.
> איכה ג ד: בלה בשרי ועורי שבר עצמותי.
> איכה ג ה: בנה עלי ויקף ראש ותלאה.
> איכה ג ו: במחשכים הושיבני כמתי עולם.
> איכה ג ז: גדר בעדי ולא אצא הכביד נחשתי.
> איכה ג ח: גם כי אזעק ואשוע שתם תפלתי.
> איכה ג ט: גדר דרכי בגזית נתיבתי עוה.
> איכה ג י: דב ארב הוא לי אריה (ארי) במסתרים.
> איכה ג יא: דרכי סורר ויפשחני שמני שמם.
> איכה ג יב: דרך קשתו ויציבני כמטרא לחץ.
> איכה ג יג: הביא בכליתי בני אשפתו.
> איכה ג יד: הייתי שחק לכל עמי נגינתם כל היום.
> איכה ג טו: השביעני במרורים הרוני לענה.
> איכה ג טז: ויגרס בחצץ שני הכפישני באפר.
> איכה ג יז: ותזנח משלום נפשי נשיתי טובה.
> איכה ג יח: ואמר אבד נצחי ותוחלתי מיהוה.
> איכה ג יט: זכר עניי ומרודי לענה וראש.
> איכה ג כ: זכור תזכור ותשיח (ותשוח) עלי נפשי.
> איכה ג כא: זאת אשיב אל לבי על כן אוחיל.
> איכה ג כב: חסדי יהוה כי לא תמנו כי לא כלו רחמיו.
> איכה ג כג: חדשים לבקרים רבה אמונתך.
> איכה ג כד: חלקי יהוה אמרה נפשי על כן אוחיל לו.
> איכה ג כה: טוב יהוה לקוו לנפש תדרשנו.
> איכה ג כו: טוב ויחיל ודומם לתשועת יהוה.
> איכה ג כז: טוב לגבר כי ישא על בנעוריו.
> איכה ג כח: ישב בדד וידם כי נטל עליו.
> איכה ג כט: יתן בעפר פיהו אולי יש תקוה.
> איכה ג ל: יתן למכהו לחי ישבע בחרפה.
> איכה ג לא: כי לא יזנח לעולם אדני.
> איכה ג לב: כי אם הוגה ורחם כרב חסדיו.
> איכה ג לג: כי לא ענה מלבו ויגה בני איש.
> איכה ג לד: לדכא תחת רגליו כל אסירי ארץ.
> איכה ג לה: להטות משפט גבר נגד פני עליון.
> איכה ג לו: לעות אדם בריבו אדני לא ראה.
> איכה ג לז: מי זה אמר ותהי אדני לא צוה.
> איכה ג לח: מפי עליון לא תצא הרעות והטוב.
> איכה ג לט: מה יתאונן אדם חי גבר על חטאו.
> איכה ג מ: נחפשה דרכינו ונחקרה ונשובה עד יהוה.
> איכה ג מא: נשא לבבנו אל כפים אל אל בשמים.
> איכה ג מב: נחנו פשענו ומרינו אתה לא סלחת.
> איכה ג מג: סכותה באף ותרדפנו הרגת לא חמלת.
> איכה ג מד: סכותה בענן לך מעבור תפלה.
> איכה ג מה: סחי ומאוס תשימנו בקרב העמים.
> איכה ג מו: פצו עלינו פיהם כל איבינו.
> איכה ג מז: פחד ופחת היה לנו השאת והשבר.
> איכה ג מח: פלגי מים תרד עיני על שבר בת עמי.
> איכה ג מט: עיני נגרה ולא תדמה מאין הפגות.
> איכה ג נ: עד ישקיף וירא יהוה משמים.
> איכה ג נא: עיני עוללה לנפשי מכל בנות עירי.
> איכה ג נב: צוד צדוני כצפור איבי חנם.
> איכה ג נג: צמתו בבור חיי וידו אבן בי.
> איכה ג נד: צפו מים על ראשי אמרתי נגזרתי.
> איכה ג נה: קראתי שמך יהוה מבור תחתיות.
> איכה ג נו: קולי שמעת:  אל תעלם אזנך לרוחתי לשועתי.
> איכה ג נז: קרבת ביום אקראך אמרת אל תירא.
> איכה ג נח: רבת אדני ריבי נפשי גאלת חיי.
> איכה ג נט: ראיתה יהוה עותתי שפטה משפטי.
> איכה ג ס: ראיתה כל נקמתם כל מחשבתם לי.
> איכה ג סא: שמעת חרפתם יהוה כל מחשבתם עלי.
> איכה ג סב: שפתי קמי והגיונם עלי כל היום.
> איכה ג סג: שבתם וקימתם הביטה אני מנגינתם.
> איכה ג סד: תשיב להם גמול יהוה כמעשה ידיהם.
> איכה ג סה: תתן להם מגנת לב תאלתך להם.
> איכה ג סו: תרדף באף ותשמידם מתחת שמי יהוה.
> איכה ד א: איכה יועם זהב ישנא הכתם הטוב; תשתפכנה אבני קדש בראש כל חוצות.
> איכה ד ב: בני ציון היקרים המסלאים בפז איכה נחשבו לנבלי חרש מעשה ידי יוצר.
> איכה ד ג: גם תנין (תנים) חלצו שד היניקו גוריהן; בת עמי לאכזר כי ענים (כיענים) במדבר.
> איכה ד ד: דבק לשון יונק אל חכו בצמא; עוללים שאלו לחם פרש אין להם.
> איכה ד ה: האכלים למעדנים נשמו בחוצות; האמנים עלי תולע חבקו אשפתות.
> איכה ד ו: ויגדל עון בת עמי מחטאת סדם:  ההפוכה כמו רגע ולא חלו בה ידים.
> איכה ד ז: זכו נזיריה משלג צחו מחלב; אדמו עצם מפנינים ספיר גזרתם.
> איכה ד ח: חשך משחור תארם לא נכרו בחוצות; צפד עורם על עצמם יבש היה כעץ.
> איכה ד ט: טובים היו חללי חרב מחללי רעב:  שהם יזבו מדקרים מתנובת שדי.
> איכה ד י: ידי נשים רחמניות בשלו ילדיהן; היו לברות למו בשבר בת עמי.
> איכה ד יא: כלה יהוה את חמתו שפך חרון אפו; ויצת אש בציון ותאכל יסדתיה.
> איכה ד יב: לא האמינו מלכי ארץ וכל (כל) ישבי תבל:  כי יבא צר ואויב בשערי ירושלם.
> איכה ד יג: מחטאות נביאיה עונת כהניה:  השפכים בקרבה דם צדיקים.
> איכה ד יד: נעו עורים בחוצות נגאלו בדם; בלא יוכלו יגעו בלבשיהם.
> איכה ד טו: סורו טמא קראו למו סורו סורו אל תגעו כי נצו גם נעו; אמרו בגוים לא יוספו לגור.
> איכה ד טז: פני יהוה חלקם לא יוסיף להביטם; פני כהנים לא נשאו זקנים (וזקנים) לא חננו.
> איכה ד יז: עודינה (עודינו) תכלינה עינינו אל עזרתנו הבל; בצפיתנו צפינו אל גוי לא יושע.
> איכה ד יח: צדו צעדינו מלכת ברחבתינו; קרב קצנו מלאו ימינו כי בא קצנו.
> איכה ד יט: קלים היו רדפינו מנשרי שמים; על ההרים דלקנו במדבר ארבו לנו.
> איכה ד כ: רוח אפינו משיח יהוה נלכד בשחיתותם:  אשר אמרנו בצלו נחיה בגוים.
> איכה ד כא: שישי ושמחי בת אדום יושבתי (יושבת) בארץ עוץ; גם עליך תעבר כוס תשכרי ותתערי.
> איכה ד כב: תם עונך בת ציון לא יוסיף להגלותך; פקד עונך בת אדום גלה על חטאתיך.
> איכה ה א: זכר יהוה מה היה לנו הביט (הביטה) וראה את חרפתנו.
> איכה ה ב: נחלתנו נהפכה לזרים בתינו לנכרים.
> איכה ה ג: יתומים היינו אין (ואין) אב אמתינו כאלמנות.
> איכה ה ד: מימינו בכסף שתינו עצינו במחיר יבאו.
> איכה ה ה: על צוארנו נרדפנו יגענו לא (ולא) הונח לנו.
> איכה ה ו: מצרים נתנו יד אשור לשבע לחם.
> איכה ה ז: אבתינו חטאו אינם (ואינם) אנחנו (ואנחנו) עונתיהם סבלנו.
> איכה ה ח: עבדים משלו בנו פרק אין מידם.
> איכה ה ט: בנפשנו נביא לחמנו מפני חרב המדבר.
> איכה ה י: עורנו כתנור נכמרו מפני זלעפות רעב.
> איכה ה יא: נשים בציון ענו בתלת בערי יהודה.
> איכה ה יב: שרים בידם נתלו פני זקנים לא נהדרו.
> איכה ה יג: בחורים טחון נשאו ונערים בעץ כשלו.
> איכה ה יד: זקנים משער שבתו בחורים מנגינתם.
> איכה ה טו: שבת משוש לבנו נהפך לאבל מחלנו.
> איכה ה טז: נפלה עטרת ראשנו אוי נא לנו כי חטאנו.
> איכה ה יז: על זה היה דוה לבנו על אלה חשכו עינינו.
> איכה ה יח: על הר ציון ששמם שועלים הלכו בו.
> איכה ה יט: אתה יהוה לעולם תשב כסאך לדור ודור.
> איכה ה כ: למה לנצח תשכחנו תעזבנו לארך ימים.
> איכה ה כא: השיבנו יהוה אליך ונשוב (ונשובה) חדש ימינו כקדם.
> איכה ה כב: כי אם מאס מאסתנו קצפת עלינו עד מאד.
