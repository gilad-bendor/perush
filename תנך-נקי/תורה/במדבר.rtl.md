> במדבר א א: וידבר יהוה אל משה במדבר סיני באהל מועד:  באחד לחדש השני בשנה השנית לצאתם מארץ מצרים לאמר.
> במדבר א ב: שאו את ראש כל עדת בני ישראל למשפחתם לבית אבתם במספר שמות כל זכר לגלגלתם.
> במדבר א ג: מבן עשרים שנה ומעלה כל יצא צבא בישראל תפקדו אתם לצבאתם אתה ואהרן.
> במדבר א ד: ואתכם יהיו איש איש למטה איש ראש לבית אבתיו הוא.
> במדבר א ה: ואלה שמות האנשים אשר יעמדו אתכם:  לראובן אליצור בן שדיאור.
> במדבר א ו: לשמעון שלמיאל בן צורישדי.
> במדבר א ז: ליהודה נחשון בן עמינדב.
> במדבר א ח: ליששכר נתנאל בן צוער.
> במדבר א ט: לזבולן אליאב בן חלן.
> במדבר א י: לבני יוסף לאפרים אלישמע בן עמיהוד; למנשה גמליאל בן פדהצור.
> במדבר א יא: לבנימן אבידן בן גדעני.
> במדבר א יב: לדן אחיעזר בן עמישדי.
> במדבר א יג: לאשר פגעיאל בן עכרן.
> במדבר א יד: לגד אליסף בן דעואל.
> במדבר א טו: לנפתלי אחירע בן עינן.
> במדבר א טז: אלה קריאי (קרואי) העדה נשיאי מטות אבותם:  ראשי אלפי ישראל הם.
> במדבר א יז: ויקח משה ואהרן את האנשים האלה אשר נקבו בשמת.
> במדבר א יח: ואת כל העדה הקהילו באחד לחדש השני ויתילדו על משפחתם לבית אבתם:  במספר שמות מבן עשרים שנה ומעלה לגלגלתם.
> במדבר א יט: כאשר צוה יהוה את משה; ויפקדם במדבר סיני.
> במדבר א כ: ויהיו בני ראובן בכר ישראל תולדתם למשפחתם לבית אבתם:  במספר שמות לגלגלתם כל זכר מבן עשרים שנה ומעלה כל יצא צבא.
> במדבר א כא: פקדיהם למטה ראובן ששה וארבעים אלף וחמש מאות.
> במדבר א כב: לבני שמעון תולדתם למשפחתם לבית אבתם:  פקדיו במספר שמות לגלגלתם כל זכר מבן עשרים שנה ומעלה כל יצא צבא.
> במדבר א כג: פקדיהם למטה שמעון תשעה וחמשים אלף ושלש מאות.
> במדבר א כד: לבני גד תולדתם למשפחתם לבית אבתם:  במספר שמות מבן עשרים שנה ומעלה כל יצא צבא.
> במדבר א כה: פקדיהם למטה גד חמשה וארבעים אלף ושש מאות וחמשים.
> במדבר א כו: לבני יהודה תולדתם למשפחתם לבית אבתם:  במספר שמת מבן עשרים שנה ומעלה כל יצא צבא.
> במדבר א כז: פקדיהם למטה יהודה ארבעה ושבעים אלף ושש מאות.
> במדבר א כח: לבני יששכר תולדתם למשפחתם לבית אבתם:  במספר שמת מבן עשרים שנה ומעלה כל יצא צבא.
> במדבר א כט: פקדיהם למטה יששכר ארבעה וחמשים אלף וארבע מאות.
> במדבר א ל: לבני זבולן תולדתם למשפחתם לבית אבתם:  במספר שמת מבן עשרים שנה ומעלה כל יצא צבא.
> במדבר א לא: פקדיהם למטה זבולן שבעה וחמשים אלף וארבע מאות.
> במדבר א לב: לבני יוסף לבני אפרים תולדתם למשפחתם לבית אבתם:  במספר שמת מבן עשרים שנה ומעלה כל יצא צבא.
> במדבר א לג: פקדיהם למטה אפרים ארבעים אלף וחמש מאות.
> במדבר א לד: לבני מנשה תולדתם למשפחתם לבית אבתם:  במספר שמות מבן עשרים שנה ומעלה כל יצא צבא.
> במדבר א לה: פקדיהם למטה מנשה שנים ושלשים אלף ומאתים.
> במדבר א לו: לבני בנימן תולדתם למשפחתם לבית אבתם:  במספר שמת מבן עשרים שנה ומעלה כל יצא צבא.
> במדבר א לז: פקדיהם למטה בנימן חמשה ושלשים אלף וארבע מאות.
> במדבר א לח: לבני דן תולדתם למשפחתם לבית אבתם:  במספר שמת מבן עשרים שנה ומעלה כל יצא צבא.
> במדבר א לט: פקדיהם למטה דן שנים וששים אלף ושבע מאות.
> במדבר א מ: לבני אשר תולדתם למשפחתם לבית אבתם:  במספר שמת מבן עשרים שנה ומעלה כל יצא צבא.
> במדבר א מא: פקדיהם למטה אשר אחד וארבעים אלף וחמש מאות.
> במדבר א מב: בני נפתלי תולדתם למשפחתם לבית אבתם:  במספר שמת מבן עשרים שנה ומעלה כל יצא צבא.
> במדבר א מג: פקדיהם למטה נפתלי שלשה וחמשים אלף וארבע מאות.
> במדבר א מד: אלה הפקדים אשר פקד משה ואהרן ונשיאי ישראל שנים עשר איש:  איש אחד לבית אבתיו היו.
> במדבר א מה: ויהיו כל פקודי בני ישראל לבית אבתם מבן עשרים שנה ומעלה כל יצא צבא בישראל.
> במדבר א מו: ויהיו כל הפקדים שש מאות אלף ושלשת אלפים; וחמש מאות וחמשים.
> במדבר א מז: והלוים למטה אבתם לא התפקדו בתוכם. 
> במדבר א מח: וידבר יהוה אל משה לאמר.
> במדבר א מט: אך את מטה לוי לא תפקד ואת ראשם לא תשא בתוך בני ישראל.
> במדבר א נ: ואתה הפקד את הלוים על משכן העדת ועל כל כליו ועל כל אשר לו המה ישאו את המשכן ואת כל כליו והם ישרתהו; וסביב למשכן יחנו.
> במדבר א נא: ובנסע המשכן יורידו אתו הלוים ובחנת המשכן יקימו אתו הלוים; והזר הקרב יומת.
> במדבר א נב: וחנו בני ישראל איש על מחנהו ואיש על דגלו לצבאתם.
> במדבר א נג: והלוים יחנו סביב למשכן העדת ולא יהיה קצף על עדת בני ישראל; ושמרו הלוים את משמרת משכן העדות.
> במדבר א נד: ויעשו בני ישראל:  ככל אשר צוה יהוה את משה כן עשו. 
> במדבר ב א: וידבר יהוה אל משה ואל אהרן לאמר.
> במדבר ב ב: איש על דגלו באתת לבית אבתם יחנו בני ישראל:  מנגד סביב לאהל מועד יחנו.
> במדבר ב ג: והחנים קדמה מזרחה דגל מחנה יהודה לצבאתם; ונשיא לבני יהודה נחשון בן עמינדב.
> במדבר ב ד: וצבאו ופקדיהם ארבעה ושבעים אלף ושש מאות.
> במדבר ב ה: והחנים עליו מטה יששכר; ונשיא לבני יששכר נתנאל בן צוער.
> במדבר ב ו: וצבאו ופקדיו ארבעה וחמשים אלף וארבע מאות.
> במדבר ב ז: מטה זבולן; ונשיא לבני זבולן אליאב בן חלן.
> במדבר ב ח: וצבאו ופקדיו שבעה וחמשים אלף וארבע מאות.
> במדבר ב ט: כל הפקדים למחנה יהודה מאת אלף ושמנים אלף וששת אלפים וארבע מאות לצבאתם; ראשנה יסעו.
> במדבר ב י: דגל מחנה ראובן תימנה לצבאתם; ונשיא לבני ראובן אליצור בן שדיאור.
> במדבר ב יא: וצבאו ופקדיו ששה וארבעים אלף וחמש מאות.
> במדבר ב יב: והחונם עליו מטה שמעון; ונשיא לבני שמעון שלמיאל בן צורישדי.
> במדבר ב יג: וצבאו ופקדיהם תשעה וחמשים אלף ושלש מאות.
> במדבר ב יד: ומטה גד; ונשיא לבני גד אליסף בן רעואל.
> במדבר ב טו: וצבאו ופקדיהם חמשה וארבעים אלף ושש מאות וחמשים.
> במדבר ב טז: כל הפקדים למחנה ראובן מאת אלף ואחד וחמשים אלף וארבע מאות וחמשים לצבאתם; ושנים יסעו.
> במדבר ב יז: ונסע אהל מועד מחנה הלוים בתוך המחנת; כאשר יחנו כן יסעו איש על ידו לדגליהם.
> במדבר ב יח: דגל מחנה אפרים לצבאתם ימה; ונשיא לבני אפרים אלישמע בן עמיהוד.
> במדבר ב יט: וצבאו ופקדיהם ארבעים אלף וחמש מאות.
> במדבר ב כ: ועליו מטה מנשה; ונשיא לבני מנשה גמליאל בן פדהצור.
> במדבר ב כא: וצבאו ופקדיהם שנים ושלשים אלף ומאתים.
> במדבר ב כב: ומטה בנימן; ונשיא לבני בנימן אבידן בן גדעני.
> במדבר ב כג: וצבאו ופקדיהם חמשה ושלשים אלף וארבע מאות.
> במדבר ב כד: כל הפקדים למחנה אפרים מאת אלף ושמנת אלפים ומאה לצבאתם; ושלשים יסעו.
> במדבר ב כה: דגל מחנה דן צפנה לצבאתם; ונשיא לבני דן אחיעזר בן עמישדי.
> במדבר ב כו: וצבאו ופקדיהם שנים וששים אלף ושבע מאות.
> במדבר ב כז: והחנים עליו מטה אשר; ונשיא לבני אשר פגעיאל בן עכרן.
> במדבר ב כח: וצבאו ופקדיהם אחד וארבעים אלף וחמש מאות.
> במדבר ב כט: ומטה נפתלי; ונשיא לבני נפתלי אחירע בן עינן.
> במדבר ב ל: וצבאו ופקדיהם שלשה וחמשים אלף וארבע מאות.
> במדבר ב לא: כל הפקדים למחנה דן מאת אלף ושבעה וחמשים אלף ושש מאות; לאחרנה יסעו לדגליהם.
> במדבר ב לב: אלה פקודי בני ישראל לבית אבתם:  כל פקודי המחנת לצבאתם שש מאות אלף ושלשת אלפים וחמש מאות וחמשים.
> במדבר ב לג: והלוים לא התפקדו בתוך בני ישראל:  כאשר צוה יהוה את משה.
> במדבר ב לד: ויעשו בני ישראל:  ככל אשר צוה יהוה את משה כן חנו לדגליהם וכן נסעו איש למשפחתיו על בית אבתיו. 
> במדבר ג א: ואלה תולדת אהרן ומשה:  ביום דבר יהוה את משה בהר סיני.
> במדבר ג ב: ואלה שמות בני אהרן הבכר נדב ואביהוא אלעזר ואיתמר.
> במדבר ג ג: אלה שמות בני אהרן הכהנים המשחים אשר מלא ידם לכהן.
> במדבר ג ד: וימת נדב ואביהוא לפני יהוה בהקרבם אש זרה לפני יהוה במדבר סיני ובנים לא היו להם; ויכהן אלעזר ואיתמר על פני אהרן אביהם.
> במדבר ג ה: וידבר יהוה אל משה לאמר.
> במדבר ג ו: הקרב את מטה לוי והעמדת אתו לפני אהרן הכהן; ושרתו אתו.
> במדבר ג ז: ושמרו את משמרתו ואת משמרת כל העדה לפני אהל מועד לעבד את עבדת המשכן.
> במדבר ג ח: ושמרו את כל כלי אהל מועד ואת משמרת בני ישראל לעבד את עבדת המשכן.
> במדבר ג ט: ונתתה את הלוים לאהרן ולבניו:  נתונם נתונם המה לו מאת בני ישראל.
> במדבר ג י: ואת אהרן ואת בניו תפקד ושמרו את כהנתם; והזר הקרב יומת. 
> במדבר ג יא: וידבר יהוה אל משה לאמר.
> במדבר ג יב: ואני הנה לקחתי את הלוים מתוך בני ישראל תחת כל בכור פטר רחם מבני ישראל; והיו לי הלוים.
> במדבר ג יג: כי לי כל בכור ביום הכתי כל בכור בארץ מצרים הקדשתי לי כל בכור בישראל מאדם עד בהמה:  לי יהיו אני יהוה. 
> במדבר ג יד: וידבר יהוה אל משה במדבר סיני לאמר.
> במדבר ג טו: פקד את בני לוי לבית אבתם למשפחתם:  כל זכר מבן חדש ומעלה תפקדם.
> במדבר ג טז: ויפקד אתם משה על פי יהוה כאשר צוה.
> במדבר ג יז: ויהיו אלה בני לוי בשמתם גרשון וקהת ומררי.
> במדבר ג יח: ואלה שמות בני גרשון למשפחתם לבני ושמעי.
> במדבר ג יט: ובני קהת למשפחתם עמרם ויצהר חברון ועזיאל.
> במדבר ג כ: ובני מררי למשפחתם מחלי ומושי; אלה הם משפחת הלוי לבית אבתם.
> במדבר ג כא: לגרשון משפחת הלבני ומשפחת השמעי; אלה הם משפחת הגרשני.
> במדבר ג כב: פקדיהם במספר כל זכר מבן חדש ומעלה; פקדיהם שבעת אלפים וחמש מאות.
> במדבר ג כג: משפחת הגרשני אחרי המשכן יחנו ימה.
> במדבר ג כד: ונשיא בית אב לגרשני אליסף בן לאל.
> במדבר ג כה: ומשמרת בני גרשון באהל מועד המשכן והאהל; מכסהו ומסך פתח אהל מועד.
> במדבר ג כו: וקלעי החצר ואת מסך פתח החצר אשר על המשכן ועל המזבח סביב; ואת מיתריו לכל עבדתו.
> במדבר ג כז: ולקהת משפחת העמרמי ומשפחת היצהרי ומשפחת החברני ומשפחת העזיאלי; אלה הם משפחת הקהתי.
> במדבר ג כח: במספר כל זכר מבן חדש ומעלה שמנת אלפים ושש מאות שמרי משמרת הקדש.
> במדבר ג כט: משפחת בני קהת יחנו על ירך המשכן תימנה.
> במדבר ג ל: ונשיא בית אב למשפחת הקהתי אליצפן בן עזיאל.
> במדבר ג לא: ומשמרתם הארן והשלחן והמנרה והמזבחת וכלי הקדש אשר ישרתו בהם; והמסך וכל עבדתו.
> במדבר ג לב: ונשיא נשיאי הלוי אלעזר בן אהרן הכהן פקדת שמרי משמרת הקדש.
> במדבר ג לג: למררי משפחת המחלי ומשפחת המושי; אלה הם משפחת מררי.
> במדבר ג לד: ופקדיהם במספר כל זכר מבן חדש ומעלה ששת אלפים ומאתים.
> במדבר ג לה: ונשיא בית אב למשפחת מררי צוריאל בן אביחיל; על ירך המשכן יחנו צפנה.
> במדבר ג לו: ופקדת משמרת בני מררי קרשי המשכן ובריחיו ועמדיו ואדניו; וכל כליו וכל עבדתו.
> במדבר ג לז: ועמדי החצר סביב ואדניהם; ויתדתם ומיתריהם.
> במדבר ג לח: והחנים לפני המשכן קדמה לפני אהל מועד מזרחה משה ואהרן ובניו שמרים משמרת המקדש למשמרת בני ישראל; והזר הקרב יומת.
> במדבר ג לט: כל פקודי הלוים אשר פקד משה ואהרן על פי יהוה למשפחתם:  כל זכר מבן חדש ומעלה שנים ועשרים אלף. 
> במדבר ג מ: ויאמר יהוה אל משה פקד כל בכר זכר לבני ישראל מבן חדש ומעלה; ושא את מספר שמתם.
> במדבר ג מא: ולקחת את הלוים לי אני יהוה תחת כל בכר בבני ישראל; ואת בהמת הלוים תחת כל בכור בבהמת בני ישראל.
> במדבר ג מב: ויפקד משה כאשר צוה יהוה אתו את כל בכור בבני ישראל.
> במדבר ג מג: ויהי כל בכור זכר במספר שמת מבן חדש ומעלה לפקדיהם:  שנים ועשרים אלף שלשה ושבעים ומאתים.
> במדבר ג מד: וידבר יהוה אל משה לאמר.
> במדבר ג מה: קח את הלוים תחת כל בכור בבני ישראל ואת בהמת הלוים תחת בהמתם; והיו לי הלוים אני יהוה.
> במדבר ג מו: ואת פדויי השלשה והשבעים והמאתים העדפים על הלוים מבכור בני ישראל.
> במדבר ג מז: ולקחת חמשת חמשת שקלים לגלגלת:  בשקל הקדש תקח עשרים גרה השקל.
> במדבר ג מח: ונתתה הכסף לאהרן ולבניו פדויי העדפים בהם.
> במדבר ג מט: ויקח משה את כסף הפדיום מאת העדפים על פדויי הלוים.
> במדבר ג נ: מאת בכור בני ישראל לקח את הכסף:  חמשה וששים ושלש מאות ואלף בשקל הקדש.
> במדבר ג נא: ויתן משה את כסף הפדים לאהרן ולבניו על פי יהוה:  כאשר צוה יהוה את משה. 
> במדבר ד א: וידבר יהוה אל משה ואל אהרן לאמר.
> במדבר ד ב: נשא את ראש בני קהת מתוך בני לוי למשפחתם לבית אבתם.
> במדבר ד ג: מבן שלשים שנה ומעלה ועד בן חמשים שנה כל בא לצבא לעשות מלאכה באהל מועד.
> במדבר ד ד: זאת עבדת בני קהת באהל מועד קדש הקדשים.
> במדבר ד ה: ובא אהרן ובניו בנסע המחנה והורדו את פרכת המסך; וכסו בה את ארן העדת.
> במדבר ד ו: ונתנו עליו כסוי עור תחש ופרשו בגד כליל תכלת מלמעלה; ושמו בדיו.
> במדבר ד ז: ועל שלחן הפנים יפרשו בגד תכלת ונתנו עליו את הקערת ואת הכפת ואת המנקית ואת קשות הנסך; ולחם התמיד עליו יהיה.
> במדבר ד ח: ופרשו עליהם בגד תולעת שני וכסו אתו במכסה עור תחש; ושמו את בדיו.
> במדבר ד ט: ולקחו בגד תכלת וכסו את מנרת המאור ואת נרתיה ואת מלקחיה ואת מחתתיה; ואת כל כלי שמנה אשר ישרתו לה בהם.
> במדבר ד י: ונתנו אתה ואת כל כליה אל מכסה עור תחש; ונתנו על המוט.
> במדבר ד יא: ועל מזבח הזהב יפרשו בגד תכלת וכסו אתו במכסה עור תחש; ושמו את בדיו.
> במדבר ד יב: ולקחו את כל כלי השרת אשר ישרתו בם בקדש ונתנו אל בגד תכלת וכסו אותם במכסה עור תחש; ונתנו על המוט.
> במדבר ד יג: ודשנו את המזבח; ופרשו עליו בגד ארגמן.
> במדבר ד יד: ונתנו עליו את כל כליו אשר ישרתו עליו בהם את המחתת את המזלגת ואת היעים ואת המזרקת כל כלי המזבח; ופרשו עליו כסוי עור תחש ושמו בדיו.
> במדבר ד טו: וכלה אהרן ובניו לכסת את הקדש ואת כל כלי הקדש בנסע המחנה ואחרי כן יבאו בני קהת לשאת ולא יגעו אל הקדש ומתו; אלה משא בני קהת באהל מועד.
> במדבר ד טז: ופקדת אלעזר בן אהרן הכהן שמן המאור וקטרת הסמים ומנחת התמיד ושמן המשחה:  פקדת כל המשכן וכל אשר בו בקדש ובכליו.
> במדבר ד יז: וידבר יהוה אל משה ואל אהרן לאמר.
> במדבר ד יח: אל תכריתו את שבט משפחת הקהתי מתוך הלוים.
> במדבר ד יט: וזאת עשו להם וחיו ולא ימתו בגשתם את קדש הקדשים:  אהרן ובניו יבאו ושמו אותם איש איש על עבדתו ואל משאו.
> במדבר ד כ: ולא יבאו לראות כבלע את הקדש ומתו. 
> במדבר ד כא: וידבר יהוה אל משה לאמר.
> במדבר ד כב: נשא את ראש בני גרשון גם הם:  לבית אבתם למשפחתם.
> במדבר ד כג: מבן שלשים שנה ומעלה עד בן חמשים שנה תפקד אותם:  כל הבא לצבא צבא לעבד עבדה באהל מועד.
> במדבר ד כד: זאת עבדת משפחת הגרשני לעבד ולמשא.
> במדבר ד כה: ונשאו את יריעת המשכן ואת אהל מועד מכסהו ומכסה התחש אשר עליו מלמעלה; ואת מסך פתח אהל מועד.
> במדבר ד כו: ואת קלעי החצר ואת מסך פתח שער החצר אשר על המשכן ועל המזבח סביב ואת מיתריהם ואת כל כלי עבדתם; ואת כל אשר יעשה להם ועבדו.
> במדבר ד כז: על פי אהרן ובניו תהיה כל עבדת בני הגרשני לכל משאם ולכל עבדתם; ופקדתם עלהם במשמרת את כל משאם.
> במדבר ד כח: זאת עבדת משפחת בני הגרשני באהל מועד; ומשמרתם ביד איתמר בן אהרן הכהן. 
> במדבר ד כט: בני מררי למשפחתם לבית אבתם תפקד אתם.
> במדבר ד ל: מבן שלשים שנה ומעלה ועד בן חמשים שנה תפקדם:  כל הבא לצבא לעבד את עבדת אהל מועד.
> במדבר ד לא: וזאת משמרת משאם לכל עבדתם באהל מועד:  קרשי המשכן ובריחיו ועמודיו ואדניו.
> במדבר ד לב: ועמודי החצר סביב ואדניהם ויתדתם ומיתריהם לכל כליהם ולכל עבדתם; ובשמת תפקדו את כלי משמרת משאם.
> במדבר ד לג: זאת עבדת משפחת בני מררי לכל עבדתם באהל מועד ביד איתמר בן אהרן הכהן. 
> במדבר ד לד: ויפקד משה ואהרן ונשיאי העדה את בני הקהתי למשפחתם ולבית אבתם.
> במדבר ד לה: מבן שלשים שנה ומעלה ועד בן חמשים שנה כל הבא לצבא לעבדה באהל מועד.
> במדבר ד לו: ויהיו פקדיהם למשפחתם אלפים שבע מאות וחמשים.
> במדבר ד לז: אלה פקודי משפחת הקהתי כל העבד באהל מועד אשר פקד משה ואהרן על פי יהוה ביד משה.
> במדבר ד לח: ופקודי בני גרשון למשפחותם ולבית אבתם.
> במדבר ד לט: מבן שלשים שנה ומעלה ועד בן חמשים שנה כל הבא לצבא לעבדה באהל מועד.
> במדבר ד מ: ויהיו פקדיהם למשפחתם לבית אבתם אלפים ושש מאות ושלשים.
> במדבר ד מא: אלה פקודי משפחת בני גרשון כל העבד באהל מועד אשר פקד משה ואהרן על פי יהוה.
> במדבר ד מב: ופקודי משפחת בני מררי למשפחתם לבית אבתם.
> במדבר ד מג: מבן שלשים שנה ומעלה ועד בן חמשים שנה כל הבא לצבא לעבדה באהל מועד.
> במדבר ד מד: ויהיו פקדיהם למשפחתם שלשת אלפים ומאתים.
> במדבר ד מה: אלה פקודי משפחת בני מררי אשר פקד משה ואהרן על פי יהוה ביד משה.
> במדבר ד מו: כל הפקדים אשר פקד משה ואהרן ונשיאי ישראל את הלוים:  למשפחתם ולבית אבתם.
> במדבר ד מז: מבן שלשים שנה ומעלה ועד בן חמשים שנה:  כל הבא לעבד עבדת עבדה ועבדת משא באהל מועד.
> במדבר ד מח: ויהיו פקדיהם שמנת אלפים וחמש מאות ושמנים.
> במדבר ד מט: על פי יהוה פקד אותם ביד משה איש איש על עבדתו ועל משאו; ופקדיו אשר צוה יהוה את משה. 
> במדבר ה א: וידבר יהוה אל משה לאמר.
> במדבר ה ב: צו את בני ישראל וישלחו מן המחנה כל צרוע וכל זב; וכל טמא לנפש.
> במדבר ה ג: מזכר עד נקבה תשלחו אל מחוץ למחנה תשלחום; ולא יטמאו את מחניהם אשר אני שכן בתוכם.
> במדבר ה ד: ויעשו כן בני ישראל וישלחו אותם אל מחוץ למחנה:  כאשר דבר יהוה אל משה כן עשו בני ישראל. 
> במדבר ה ה: וידבר יהוה אל משה לאמר.
> במדבר ה ו: דבר אל בני ישראל איש או אשה כי יעשו מכל חטאת האדם למעל מעל ביהוה; ואשמה הנפש ההוא.
> במדבר ה ז: והתודו את חטאתם אשר עשו והשיב את אשמו בראשו וחמישתו יסף עליו; ונתן לאשר אשם לו.
> במדבר ה ח: ואם אין לאיש גאל להשיב האשם אליו האשם המושב ליהוה לכהן:  מלבד איל הכפרים אשר יכפר בו עליו.
> במדבר ה ט: וכל תרומה לכל קדשי בני ישראל אשר יקריבו לכהן לו יהיה.
> במדבר ה י: ואיש את קדשיו לו יהיו; איש אשר יתן לכהן לו יהיה. 
> במדבר ה יא: וידבר יהוה אל משה לאמר.
> במדבר ה יב: דבר אל בני ישראל ואמרת אלהם:  איש איש כי תשטה אשתו ומעלה בו מעל.
> במדבר ה יג: ושכב איש אתה שכבת זרע ונעלם מעיני אישה ונסתרה והיא נטמאה; ועד אין בה והוא לא נתפשה.
> במדבר ה יד: ועבר עליו רוח קנאה וקנא את אשתו והוא נטמאה; או עבר עליו רוח קנאה וקנא את אשתו והיא לא נטמאה.
> במדבר ה טו: והביא האיש את אשתו אל הכהן והביא את קרבנה עליה עשירת האיפה קמח שערים; לא יצק עליו שמן ולא יתן עליו לבנה כי מנחת קנאת הוא מנחת זכרון מזכרת עון.
> במדבר ה טז: והקריב אתה הכהן; והעמדה לפני יהוה.
> במדבר ה יז: ולקח הכהן מים קדשים בכלי חרש; ומן העפר אשר יהיה בקרקע המשכן יקח הכהן ונתן אל המים.
> במדבר ה יח: והעמיד הכהן את האשה לפני יהוה ופרע את ראש האשה ונתן על כפיה את מנחת הזכרון מנחת קנאת הוא; וביד הכהן יהיו מי המרים המאררים.
> במדבר ה יט: והשביע אתה הכהן ואמר אל האשה אם לא שכב איש אתך ואם לא שטית טמאה תחת אישך הנקי ממי המרים המאררים האלה.
> במדבר ה כ: ואת כי שטית תחת אישך וכי נטמאת; ויתן איש בך את שכבתו מבלעדי אישך.
> במדבר ה כא: והשביע הכהן את האשה בשבעת האלה ואמר הכהן לאשה יתן יהוה אותך לאלה ולשבעה בתוך עמך בתת יהוה את ירכך נפלת ואת בטנך צבה.
> במדבר ה כב: ובאו המים המאררים האלה במעיך לצבות בטן ולנפל ירך; ואמרה האשה אמן אמן.
> במדבר ה כג: וכתב את האלת האלה הכהן בספר; ומחה אל מי המרים.
> במדבר ה כד: והשקה את האשה את מי המרים המאררים; ובאו בה המים המאררים למרים.
> במדבר ה כה: ולקח הכהן מיד האשה את מנחת הקנאת; והניף את המנחה לפני יהוה והקריב אתה אל המזבח.
> במדבר ה כו: וקמץ הכהן מן המנחה את אזכרתה והקטיר המזבחה; ואחר ישקה את האשה את המים.
> במדבר ה כז: והשקה את המים והיתה אם נטמאה ותמעל מעל באישה ובאו בה המים המאררים למרים וצבתה בטנה ונפלה ירכה; והיתה האשה לאלה בקרב עמה.
> במדבר ה כח: ואם לא נטמאה האשה וטהרה הוא ונקתה ונזרעה זרע.
> במדבר ה כט: זאת תורת הקנאת אשר תשטה אשה תחת אישה ונטמאה.
> במדבר ה ל: או איש אשר תעבר עליו רוח קנאה וקנא את אשתו; והעמיד את האשה לפני יהוה ועשה לה הכהן את כל התורה הזאת.
> במדבר ה לא: ונקה האיש מעון; והאשה ההוא תשא את עונה. 
> במדבר ו א: וידבר יהוה אל משה לאמר.
> במדבר ו ב: דבר אל בני ישראל ואמרת אלהם:  איש או אשה כי יפלא לנדר נדר נזיר להזיר ליהוה.
> במדבר ו ג: מיין ושכר יזיר חמץ יין וחמץ שכר לא ישתה; וכל משרת ענבים לא ישתה וענבים לחים ויבשים לא יאכל.
> במדבר ו ד: כל ימי נזרו:  מכל אשר יעשה מגפן היין מחרצנים ועד זג לא יאכל.
> במדבר ו ה: כל ימי נדר נזרו תער לא יעבר על ראשו:  עד מלאת הימם אשר יזיר ליהוה קדש יהיה גדל פרע שער ראשו.
> במדבר ו ו: כל ימי הזירו ליהוה על נפש מת לא יבא.
> במדבר ו ז: לאביו ולאמו לאחיו ולאחתו לא יטמא להם במתם:  כי נזר אלהיו על ראשו.
> במדבר ו ח: כל ימי נזרו קדש הוא ליהוה.
> במדבר ו ט: וכי ימות מת עליו בפתע פתאם וטמא ראש נזרו וגלח ראשו ביום טהרתו ביום השביעי יגלחנו.
> במדבר ו י: וביום השמיני יבא שתי תרים או שני בני יונה:  אל הכהן אל פתח אהל מועד.
> במדבר ו יא: ועשה הכהן אחד לחטאת ואחד לעלה וכפר עליו מאשר חטא על הנפש; וקדש את ראשו ביום ההוא.
> במדבר ו יב: והזיר ליהוה את ימי נזרו והביא כבש בן שנתו לאשם; והימים הראשנים יפלו כי טמא נזרו.
> במדבר ו יג: וזאת תורת הנזיר:  ביום מלאת ימי נזרו יביא אתו אל פתח אהל מועד.
> במדבר ו יד: והקריב את קרבנו ליהוה כבש בן שנתו תמים אחד לעלה וכבשה אחת בת שנתה תמימה לחטאת; ואיל אחד תמים לשלמים.
> במדבר ו טו: וסל מצות סלת חלת בלולת בשמן ורקיקי מצות משחים בשמן; ומנחתם ונסכיהם.
> במדבר ו טז: והקריב הכהן לפני יהוה; ועשה את חטאתו ואת עלתו.
> במדבר ו יז: ואת האיל יעשה זבח שלמים ליהוה על סל המצות; ועשה הכהן את מנחתו ואת נסכו.
> במדבר ו יח: וגלח הנזיר פתח אהל מועד את ראש נזרו; ולקח את שער ראש נזרו ונתן על האש אשר תחת זבח השלמים.
> במדבר ו יט: ולקח הכהן את הזרע בשלה מן האיל וחלת מצה אחת מן הסל ורקיק מצה אחד; ונתן על כפי הנזיר אחר התגלחו את נזרו.
> במדבר ו כ: והניף אותם הכהן תנופה לפני יהוה קדש הוא לכהן על חזה התנופה ועל שוק התרומה; ואחר ישתה הנזיר יין.
> במדבר ו כא: זאת תורת הנזיר אשר ידר קרבנו ליהוה על נזרו מלבד אשר תשיג ידו; כפי נדרו אשר ידר כן יעשה על תורת נזרו. 
> במדבר ו כב: וידבר יהוה אל משה לאמר.
> במדבר ו כג: דבר אל אהרן ואל בניו לאמר כה תברכו את בני ישראל:  אמור להם.
> במדבר ו כד: יברכך יהוה וישמרך.
> במדבר ו כה: יאר יהוה פניו אליך ויחנך.
> במדבר ו כו: ישא יהוה פניו אליך וישם לך שלום.
> במדבר ו כז: ושמו את שמי על בני ישראל; ואני אברכם. 
> במדבר ז א: ויהי ביום כלות משה להקים את המשכן וימשח אתו ויקדש אתו ואת כל כליו ואת המזבח ואת כל כליו; וימשחם ויקדש אתם.
> במדבר ז ב: ויקריבו נשיאי ישראל ראשי בית אבתם:  הם נשיאי המטת הם העמדים על הפקדים.
> במדבר ז ג: ויביאו את קרבנם לפני יהוה שש עגלת צב ושני עשר בקר עגלה על שני הנשאים ושור לאחד; ויקריבו אותם לפני המשכן.
> במדבר ז ד: ויאמר יהוה אל משה לאמר.
> במדבר ז ה: קח מאתם והיו לעבד את עבדת אהל מועד; ונתתה אותם אל הלוים איש כפי עבדתו.
> במדבר ז ו: ויקח משה את העגלת ואת הבקר; ויתן אותם אל הלוים.
> במדבר ז ז: את שתי העגלות ואת ארבעת הבקר נתן לבני גרשון:  כפי עבדתם.
> במדבר ז ח: ואת ארבע העגלת ואת שמנת הבקר נתן לבני מררי:  כפי עבדתם ביד איתמר בן אהרן הכהן.
> במדבר ז ט: ולבני קהת לא נתן:  כי עבדת הקדש עלהם בכתף ישאו.
> במדבר ז י: ויקריבו הנשאים את חנכת המזבח ביום המשח אתו; ויקריבו הנשיאם את קרבנם לפני המזבח.
> במדבר ז יא: ויאמר יהוה אל משה:  נשיא אחד ליום נשיא אחד ליום יקריבו את קרבנם לחנכת המזבח.
> במדבר ז יב: ויהי המקריב ביום הראשון את קרבנו:  נחשון בן עמינדב למטה יהודה.
> במדבר ז יג: וקרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש; שניהם מלאים סלת בלולה בשמן למנחה.
> במדבר ז יד: כף אחת עשרה זהב מלאה קטרת.
> במדבר ז טו: פר אחד בן בקר איל אחד כבש אחד בן שנתו לעלה.
> במדבר ז טז: שעיר עזים אחד לחטאת.
> במדבר ז יז: ולזבח השלמים בקר שנים אילם חמשה עתודים חמשה כבשים בני שנה חמשה:  זה קרבן נחשון בן עמינדב.
> במדבר ז יח: ביום השני הקריב נתנאל בן צוער נשיא יששכר.
> במדבר ז יט: הקרב את קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש; שניהם מלאים סלת בלולה בשמן למנחה.
> במדבר ז כ: כף אחת עשרה זהב מלאה קטרת.
> במדבר ז כא: פר אחד בן בקר איל אחד כבש אחד בן שנתו לעלה.
> במדבר ז כב: שעיר עזים אחד לחטאת.
> במדבר ז כג: ולזבח השלמים בקר שנים אילם חמשה עתדים חמשה כבשים בני שנה חמשה:  זה קרבן נתנאל בן צוער.
> במדבר ז כד: ביום השלישי נשיא לבני זבולן אליאב בן חלן.
> במדבר ז כה: קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש; שניהם מלאים סלת בלולה בשמן למנחה.
> במדבר ז כו: כף אחת עשרה זהב מלאה קטרת.
> במדבר ז כז: פר אחד בן בקר איל אחד כבש אחד בן שנתו לעלה.
> במדבר ז כח: שעיר עזים אחד לחטאת.
> במדבר ז כט: ולזבח השלמים בקר שנים אילם חמשה עתדים חמשה כבשים בני שנה חמשה:  זה קרבן אליאב בן חלן.
> במדבר ז ל: ביום הרביעי נשיא לבני ראובן אליצור בן שדיאור.
> במדבר ז לא: קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש; שניהם מלאים סלת בלולה בשמן למנחה.
> במדבר ז לב: כף אחת עשרה זהב מלאה קטרת.
> במדבר ז לג: פר אחד בן בקר איל אחד כבש אחד בן שנתו לעלה.
> במדבר ז לד: שעיר עזים אחד לחטאת.
> במדבר ז לה: ולזבח השלמים בקר שנים אילם חמשה עתדים חמשה כבשים בני שנה חמשה:  זה קרבן אליצור בן שדיאור.
> במדבר ז לו: ביום החמישי נשיא לבני שמעון שלמיאל בן צורישדי.
> במדבר ז לז: קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש; שניהם מלאים סלת בלולה בשמן למנחה.
> במדבר ז לח: כף אחת עשרה זהב מלאה קטרת.
> במדבר ז לט: פר אחד בן בקר איל אחד כבש אחד בן שנתו לעלה.
> במדבר ז מ: שעיר עזים אחד לחטאת.
> במדבר ז מא: ולזבח השלמים בקר שנים אילם חמשה עתדים חמשה כבשים בני שנה חמשה:  זה קרבן שלמיאל בן צורישדי.
> במדבר ז מב: ביום הששי נשיא לבני גד אליסף בן דעואל.
> במדבר ז מג: קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש; שניהם מלאים סלת בלולה בשמן למנחה.
> במדבר ז מד: כף אחת עשרה זהב מלאה קטרת.
> במדבר ז מה: פר אחד בן בקר איל אחד כבש אחד בן שנתו לעלה.
> במדבר ז מו: שעיר עזים אחד לחטאת.
> במדבר ז מז: ולזבח השלמים בקר שנים אילם חמשה עתדים חמשה כבשים בני שנה חמשה:  זה קרבן אליסף בן דעואל.
> במדבר ז מח: ביום השביעי נשיא לבני אפרים אלישמע בן עמיהוד.
> במדבר ז מט: קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש; שניהם מלאים סלת בלולה בשמן למנחה.
> במדבר ז נ: כף אחת עשרה זהב מלאה קטרת.
> במדבר ז נא: פר אחד בן בקר איל אחד כבש אחד בן שנתו לעלה.
> במדבר ז נב: שעיר עזים אחד לחטאת.
> במדבר ז נג: ולזבח השלמים בקר שנים אילם חמשה עתדים חמשה כבשים בני שנה חמשה:  זה קרבן אלישמע בן עמיהוד.
> במדבר ז נד: ביום השמיני נשיא לבני מנשה גמליאל בן פדהצור.
> במדבר ז נה: קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש; שניהם מלאים סלת בלולה בשמן למנחה.
> במדבר ז נו: כף אחת עשרה זהב מלאה קטרת.
> במדבר ז נז: פר אחד בן בקר איל אחד כבש אחד בן שנתו לעלה.
> במדבר ז נח: שעיר עזים אחד לחטאת.
> במדבר ז נט: ולזבח השלמים בקר שנים אילם חמשה עתדים חמשה כבשים בני שנה חמשה:  זה קרבן גמליאל בן פדהצור.
> במדבר ז ס: ביום התשיעי נשיא לבני בנימן אבידן בן גדעני.
> במדבר ז סא: קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש; שניהם מלאים סלת בלולה בשמן למנחה.
> במדבר ז סב: כף אחת עשרה זהב מלאה קטרת.
> במדבר ז סג: פר אחד בן בקר איל אחד כבש אחד בן שנתו לעלה.
> במדבר ז סד: שעיר עזים אחד לחטאת.
> במדבר ז סה: ולזבח השלמים בקר שנים אילם חמשה עתדים חמשה כבשים בני שנה חמשה:  זה קרבן אבידן בן גדעני.
> במדבר ז סו: ביום העשירי נשיא לבני דן אחיעזר בן עמישדי.
> במדבר ז סז: קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש; שניהם מלאים סלת בלולה בשמן למנחה.
> במדבר ז סח: כף אחת עשרה זהב מלאה קטרת.
> במדבר ז סט: פר אחד בן בקר איל אחד כבש אחד בן שנתו לעלה.
> במדבר ז ע: שעיר עזים אחד לחטאת.
> במדבר ז עא: ולזבח השלמים בקר שנים אילם חמשה עתדים חמשה כבשים בני שנה חמשה:  זה קרבן אחיעזר בן עמישדי.
> במדבר ז עב: ביום עשתי עשר יום נשיא לבני אשר פגעיאל בן עכרן.
> במדבר ז עג: קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש; שניהם מלאים סלת בלולה בשמן למנחה.
> במדבר ז עד: כף אחת עשרה זהב מלאה קטרת.
> במדבר ז עה: פר אחד בן בקר איל אחד כבש אחד בן שנתו לעלה.
> במדבר ז עו: שעיר עזים אחד לחטאת.
> במדבר ז עז: ולזבח השלמים בקר שנים אילם חמשה עתדים חמשה כבשים בני שנה חמשה:  זה קרבן פגעיאל בן עכרן.
> במדבר ז עח: ביום שנים עשר יום נשיא לבני נפתלי אחירע בן עינן.
> במדבר ז עט: קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש; שניהם מלאים סלת בלולה בשמן למנחה.
> במדבר ז פ: כף אחת עשרה זהב מלאה קטרת.
> במדבר ז פא: פר אחד בן בקר איל אחד כבש אחד בן שנתו לעלה.
> במדבר ז פב: שעיר עזים אחד לחטאת.
> במדבר ז פג: ולזבח השלמים בקר שנים אילם חמשה עתדים חמשה כבשים בני שנה חמשה:  זה קרבן אחירע בן עינן.
> במדבר ז פד: זאת חנכת המזבח ביום המשח אתו מאת נשיאי ישראל:  קערת כסף שתים עשרה מזרקי כסף שנים עשר כפות זהב שתים עשרה.
> במדבר ז פה: שלשים ומאה הקערה האחת כסף ושבעים המזרק האחד; כל כסף הכלים אלפים וארבע מאות בשקל הקדש.
> במדבר ז פו: כפות זהב שתים עשרה מלאת קטרת עשרה עשרה הכף בשקל הקדש; כל זהב הכפות עשרים ומאה.
> במדבר ז פז: כל הבקר לעלה שנים עשר פרים אילם שנים עשר כבשים בני שנה שנים עשר ומנחתם; ושעירי עזים שנים עשר לחטאת.
> במדבר ז פח: וכל בקר זבח השלמים עשרים וארבעה פרים אילם ששים עתדים ששים כבשים בני שנה ששים:  זאת חנכת המזבח אחרי המשח אתו.
> במדבר ז פט: ובבא משה אל אהל מועד לדבר אתו וישמע את הקול מדבר אליו מעל הכפרת אשר על ארן העדת מבין שני הכרבים; וידבר אליו. 
> במדבר ח א: וידבר יהוה אל משה לאמר.
> במדבר ח ב: דבר אל אהרן ואמרת אליו:  בהעלתך את הנרת אל מול פני המנורה יאירו שבעת הנרות.
> במדבר ח ג: ויעש כן אהרן אל מול פני המנורה העלה נרתיה:  כאשר צוה יהוה את משה.
> במדבר ח ד: וזה מעשה המנרה מקשה זהב עד ירכה עד פרחה מקשה הוא:  כמראה אשר הראה יהוה את משה כן עשה את המנרה. 
> במדבר ח ה: וידבר יהוה אל משה לאמר.
> במדבר ח ו: קח את הלוים מתוך בני ישראל; וטהרת אתם.
> במדבר ח ז: וכה תעשה להם לטהרם הזה עליהם מי חטאת; והעבירו תער על כל בשרם וכבסו בגדיהם והטהרו.
> במדבר ח ח: ולקחו פר בן בקר ומנחתו סלת בלולה בשמן; ופר שני בן בקר תקח לחטאת.
> במדבר ח ט: והקרבת את הלוים לפני אהל מועד; והקהלת את כל עדת בני ישראל.
> במדבר ח י: והקרבת את הלוים לפני יהוה; וסמכו בני ישראל את ידיהם על הלוים.
> במדבר ח יא: והניף אהרן את הלוים תנופה לפני יהוה מאת בני ישראל; והיו לעבד את עבדת יהוה.
> במדבר ח יב: והלוים יסמכו את ידיהם על ראש הפרים; ועשה את האחד חטאת ואת האחד עלה ליהוה לכפר על הלוים.
> במדבר ח יג: והעמדת את הלוים לפני אהרן ולפני בניו; והנפת אתם תנופה ליהוה.
> במדבר ח יד: והבדלת את הלוים מתוך בני ישראל; והיו לי הלוים.
> במדבר ח טו: ואחרי כן יבאו הלוים לעבד את אהל מועד; וטהרת אתם והנפת אתם תנופה.
> במדבר ח טז: כי נתנים נתנים המה לי מתוך בני ישראל:  תחת פטרת כל רחם בכור כל מבני ישראל לקחתי אתם לי.
> במדבר ח יז: כי לי כל בכור בבני ישראל באדם ובבהמה:  ביום הכתי כל בכור בארץ מצרים הקדשתי אתם לי.
> במדבר ח יח: ואקח את הלוים תחת כל בכור בבני ישראל.
> במדבר ח יט: ואתנה את הלוים נתנים לאהרן ולבניו מתוך בני ישראל לעבד את עבדת בני ישראל באהל מועד ולכפר על בני ישראל; ולא יהיה בבני ישראל נגף בגשת בני ישראל אל הקדש.
> במדבר ח כ: ויעש משה ואהרן וכל עדת בני ישראל ללוים:  ככל אשר צוה יהוה את משה ללוים כן עשו להם בני ישראל.
> במדבר ח כא: ויתחטאו הלוים ויכבסו בגדיהם וינף אהרן אתם תנופה לפני יהוה; ויכפר עליהם אהרן לטהרם.
> במדבר ח כב: ואחרי כן באו הלוים לעבד את עבדתם באהל מועד לפני אהרן ולפני בניו:  כאשר צוה יהוה את משה על הלוים כן עשו להם.
> במדבר ח כג: וידבר יהוה אל משה לאמר.
> במדבר ח כד: זאת אשר ללוים:  מבן חמש ועשרים שנה ומעלה יבוא לצבא צבא בעבדת אהל מועד.
> במדבר ח כה: ומבן חמשים שנה ישוב מצבא העבדה; ולא יעבד עוד.
> במדבר ח כו: ושרת את אחיו באהל מועד לשמר משמרת ועבדה לא יעבד; ככה תעשה ללוים במשמרתם. 
> במדבר ט א: וידבר יהוה אל משה במדבר סיני בשנה השנית לצאתם מארץ מצרים בחדש הראשון לאמר.
> במדבר ט ב: ויעשו בני ישראל את הפסח במועדו.
> במדבר ט ג: בארבעה עשר יום בחדש הזה בין הערבים תעשו אתו במעדו; ככל חקתיו וככל משפטיו תעשו אתו.
> במדבר ט ד: וידבר משה אל בני ישראל לעשת הפסח.
> במדבר ט ה: ויעשו את הפסח בראשון בארבעה עשר יום לחדש בין הערבים במדבר סיני:  ככל אשר צוה יהוה את משה כן עשו בני ישראל.
> במדבר ט ו: ויהי אנשים אשר היו טמאים לנפש אדם ולא יכלו לעשת הפסח ביום ההוא; ויקרבו לפני משה ולפני אהרן ביום ההוא.
> במדבר ט ז: ויאמרו האנשים ההמה אליו אנחנו טמאים לנפש אדם; למה נגרע לבלתי הקריב את קרבן יהוה במעדו בתוך בני ישראל.
> במדבר ט ח: ויאמר אלהם משה:  עמדו ואשמעה מה יצוה יהוה לכם.
> במדבר ט ט: וידבר יהוה אל משה לאמר.
> במדבר ט י: דבר אל בני ישראל לאמר:  איש איש כי יהיה טמא לנפש או בדרך רחקה לכם או לדרתיכם ועשה פסח ליהוה.
> במדבר ט יא: בחדש השני בארבעה עשר יום בין הערבים יעשו אתו:  על מצות ומררים יאכלהו.
> במדבר ט יב: לא ישאירו ממנו עד בקר ועצם לא ישברו בו; ככל חקת הפסח יעשו אתו.
> במדבר ט יג: והאיש אשר הוא טהור ובדרך לא היה וחדל לעשות הפסח ונכרתה הנפש ההוא מעמיה:  כי קרבן יהוה לא הקריב במעדו חטאו ישא האיש ההוא.
> במדבר ט יד: וכי יגור אתכם גר ועשה פסח ליהוה כחקת הפסח וכמשפטו כן יעשה:  חקה אחת יהיה לכם ולגר ולאזרח הארץ. 
> במדבר ט טו: וביום הקים את המשכן כסה הענן את המשכן לאהל העדת; ובערב יהיה על המשכן כמראה אש עד בקר.
> במדבר ט טז: כן יהיה תמיד הענן יכסנו; ומראה אש לילה.
> במדבר ט יז: ולפי העלות הענן מעל האהל ואחרי כן יסעו בני ישראל; ובמקום אשר ישכן שם הענן שם יחנו בני ישראל.
> במדבר ט יח: על פי יהוה יסעו בני ישראל ועל פי יהוה יחנו:  כל ימי אשר ישכן הענן על המשכן יחנו.
> במדבר ט יט: ובהאריך הענן על המשכן ימים רבים ושמרו בני ישראל את משמרת יהוה ולא יסעו.
> במדבר ט כ: ויש אשר יהיה הענן ימים מספר על המשכן; על פי יהוה יחנו ועל פי יהוה יסעו.
> במדבר ט כא: ויש אשר יהיה הענן מערב עד בקר ונעלה הענן בבקר ונסעו; או יומם ולילה ונעלה הענן ונסעו.
> במדבר ט כב: או ימים או חדש או ימים בהאריך הענן על המשכן לשכן עליו יחנו בני ישראל ולא יסעו; ובהעלתו יסעו.
> במדבר ט כג: על פי יהוה יחנו ועל פי יהוה יסעו:  את משמרת יהוה שמרו על פי יהוה ביד משה. 
> במדבר י א: וידבר יהוה אל משה לאמר.
> במדבר י ב: עשה לך שתי חצוצרת כסף מקשה תעשה אתם; והיו לך למקרא העדה ולמסע את המחנות.
> במדבר י ג: ותקעו בהן ונועדו אליך כל העדה אל פתח אהל מועד.
> במדבר י ד: ואם באחת יתקעו ונועדו אליך הנשיאים ראשי אלפי ישראל.
> במדבר י ה: ותקעתם תרועה ונסעו המחנות החנים קדמה.
> במדבר י ו: ותקעתם תרועה שנית ונסעו המחנות החנים תימנה; תרועה יתקעו למסעיהם.
> במדבר י ז: ובהקהיל את הקהל תתקעו ולא תריעו.
> במדבר י ח: ובני אהרן הכהנים יתקעו בחצצרות; והיו לכם לחקת עולם לדרתיכם.
> במדבר י ט: וכי תבאו מלחמה בארצכם על הצר הצרר אתכם והרעתם בחצצרת; ונזכרתם לפני יהוה אלהיכם ונושעתם מאיביכם.
> במדבר י י: וביום שמחתכם ובמועדיכם ובראשי חדשיכם ותקעתם בחצצרת על עלתיכם ועל זבחי שלמיכם; והיו לכם לזכרון לפני אלהיכם אני יהוה אלהיכם.
> במדבר י יא: ויהי בשנה השנית בחדש השני בעשרים בחדש; נעלה הענן מעל משכן העדת. 
> במדבר י יב: ויסעו בני ישראל למסעיהם ממדבר סיני; וישכן הענן במדבר פארן.
> במדבר י יג: ויסעו בראשנה על פי יהוה ביד משה.
> במדבר י יד: ויסע דגל מחנה בני יהודה בראשנה לצבאתם; ועל צבאו נחשון בן עמינדב.
> במדבר י טו: ועל צבא מטה בני יששכר:  נתנאל בן צוער.
> במדבר י טז: ועל צבא מטה בני זבולן:  אליאב בן חלן.
> במדבר י יז: והורד המשכן; ונסעו בני גרשון ובני מררי נשאי המשכן.
> במדבר י יח: ונסע דגל מחנה ראובן לצבאתם; ועל צבאו אליצור בן שדיאור.
> במדבר י יט: ועל צבא מטה בני שמעון:  שלמיאל בן צורישדי.
> במדבר י כ: ועל צבא מטה בני גד:  אליסף בן דעואל.
> במדבר י כא: ונסעו הקהתים נשאי המקדש; והקימו את המשכן עד באם.
> במדבר י כב: ונסע דגל מחנה בני אפרים לצבאתם; ועל צבאו אלישמע בן עמיהוד.
> במדבר י כג: ועל צבא מטה בני מנשה:  גמליאל בן פדהצור.
> במדבר י כד: ועל צבא מטה בני בנימן:  אבידן בן גדעוני.
> במדבר י כה: ונסע דגל מחנה בני דן מאסף לכל המחנת לצבאתם; ועל צבאו אחיעזר בן עמישדי.
> במדבר י כו: ועל צבא מטה בני אשר:  פגעיאל בן עכרן.
> במדבר י כז: ועל צבא מטה בני נפתלי:  אחירע בן עינן.
> במדבר י כח: אלה מסעי בני ישראל לצבאתם; ויסעו. 
> במדבר י כט: ויאמר משה לחבב בן רעואל המדיני חתן משה נסעים אנחנו אל המקום אשר אמר יהוה אתו אתן לכם; לכה אתנו והטבנו לך כי יהוה דבר טוב על ישראל.
> במדבר י ל: ויאמר אליו לא אלך:  כי אם אל ארצי ואל מולדתי אלך.
> במדבר י לא: ויאמר אל נא תעזב אתנו:  כי על כן ידעת חנתנו במדבר והיית לנו לעינים.
> במדבר י לב: והיה כי תלך עמנו:  והיה הטוב ההוא אשר ייטיב יהוה עמנו והטבנו לך.
> במדבר י לג: ויסעו מהר יהוה דרך שלשת ימים; וארון ברית יהוה נסע לפניהם דרך שלשת ימים לתור להם מנוחה.
> במדבר י לד: וענן יהוה עליהם יומם בנסעם מן המחנה. 
> במדבר י לה: ויהי בנסע הארן ויאמר משה:  קומה יהוה ויפצו איביך וינסו משנאיך מפניך.
> במדבר י לו: ובנחה יאמר:  שובה יהוה רבבות אלפי ישראל. 
> במדבר יא א: ויהי העם כמתאננים רע באזני יהוה; וישמע יהוה ויחר אפו ותבער בם אש יהוה ותאכל בקצה המחנה.
> במדבר יא ב: ויצעק העם אל משה; ויתפלל משה אל יהוה ותשקע האש.
> במדבר יא ג: ויקרא שם המקום ההוא תבערה:  כי בערה בם אש יהוה.
> במדבר יא ד: והאספסף אשר בקרבו התאוו תאוה; וישבו ויבכו גם בני ישראל ויאמרו מי יאכלנו בשר.
> במדבר יא ה: זכרנו את הדגה אשר נאכל במצרים חנם; את הקשאים ואת האבטחים ואת החציר ואת הבצלים ואת השומים.
> במדבר יא ו: ועתה נפשנו יבשה אין כל בלתי אל המן עינינו.
> במדבר יא ז: והמן כזרע גד הוא; ועינו כעין הבדלח.
> במדבר יא ח: שטו העם ולקטו וטחנו ברחים או דכו במדכה ובשלו בפרור ועשו אתו עגות; והיה טעמו כטעם לשד השמן.
> במדבר יא ט: וברדת הטל על המחנה לילה ירד המן עליו.
> במדבר יא י: וישמע משה את העם בכה למשפחתיו איש לפתח אהלו; ויחר אף יהוה מאד ובעיני משה רע.
> במדבר יא יא: ויאמר משה אל יהוה למה הרעת לעבדך ולמה לא מצתי חן בעיניך:  לשום את משא כל העם הזה עלי.
> במדבר יא יב: האנכי הריתי את כל העם הזה אם אנכי ילדתיהו:  כי תאמר אלי שאהו בחיקך כאשר ישא האמן את הינק על האדמה אשר נשבעת לאבתיו.
> במדבר יא יג: מאין לי בשר לתת לכל העם הזה:  כי יבכו עלי לאמר תנה לנו בשר ונאכלה.
> במדבר יא יד: לא אוכל אנכי לבדי לשאת את כל העם הזה:  כי כבד ממני.
> במדבר יא טו: ואם ככה את עשה לי הרגני נא הרג אם מצאתי חן בעיניך; ואל אראה ברעתי.
> במדבר יא טז: ויאמר יהוה אל משה אספה לי שבעים איש מזקני ישראל אשר ידעת כי הם זקני העם ושטריו; ולקחת אתם אל אהל מועד והתיצבו שם עמך.
> במדבר יא יז: וירדתי ודברתי עמך שם ואצלתי מן הרוח אשר עליך ושמתי עליהם; ונשאו אתך במשא העם ולא תשא אתה לבדך.
> במדבר יא יח: ואל העם תאמר התקדשו למחר ואכלתם בשר כי בכיתם באזני יהוה לאמר מי יאכלנו בשר כי טוב לנו במצרים; ונתן יהוה לכם בשר ואכלתם.
> במדבר יא יט: לא יום אחד תאכלון ולא יומים; ולא חמשה ימים ולא עשרה ימים ולא עשרים יום.
> במדבר יא כ: עד חדש ימים עד אשר יצא מאפכם והיה לכם לזרא:  יען כי מאסתם את יהוה אשר בקרבכם ותבכו לפניו לאמר למה זה יצאנו ממצרים.
> במדבר יא כא: ויאמר משה שש מאות אלף רגלי העם אשר אנכי בקרבו; ואתה אמרת בשר אתן להם ואכלו חדש ימים.
> במדבר יא כב: הצאן ובקר ישחט להם ומצא להם; אם את כל דגי הים יאסף להם ומצא להם.
> במדבר יא כג: ויאמר יהוה אל משה היד יהוה תקצר; עתה תראה היקרך דברי אם לא.
> במדבר יא כד: ויצא משה וידבר אל העם את דברי יהוה; ויאסף שבעים איש מזקני העם ויעמד אתם סביבת האהל.
> במדבר יא כה: וירד יהוה בענן וידבר אליו ויאצל מן הרוח אשר עליו ויתן על שבעים איש הזקנים; ויהי כנוח עליהם הרוח ויתנבאו ולא יספו.
> במדבר יא כו: וישארו שני אנשים במחנה שם האחד אלדד ושם השני מידד ותנח עלהם הרוח והמה בכתבים ולא יצאו האהלה; ויתנבאו במחנה.
> במדבר יא כז: וירץ הנער ויגד למשה ויאמר:  אלדד ומידד מתנבאים במחנה.
> במדבר יא כח: ויען יהושע בן נון משרת משה מבחריו ויאמר:  אדני משה כלאם.
> במדבר יא כט: ויאמר לו משה המקנא אתה לי; ומי יתן כל עם יהוה נביאים כי יתן יהוה את רוחו עליהם.
> במדבר יא ל: ויאסף משה אל המחנה הוא וזקני ישראל.
> במדבר יא לא: ורוח נסע מאת יהוה ויגז שלוים מן הים ויטש על המחנה כדרך יום כה וכדרך יום כה סביבות המחנה וכאמתים על פני הארץ.
> במדבר יא לב: ויקם העם כל היום ההוא וכל הלילה וכל יום המחרת ויאספו את השלו הממעיט אסף עשרה חמרים; וישטחו להם שטוח סביבות המחנה.
> במדבר יא לג: הבשר עודנו בין שניהם טרם יכרת; ואף יהוה חרה בעם ויך יהוה בעם מכה רבה מאד.
> במדבר יא לד: ויקרא את שם המקום ההוא קברות התאוה:  כי שם קברו את העם המתאוים.
> במדבר יא לה: מקברות התאוה נסעו העם חצרות; ויהיו בחצרות. 
> במדבר יב א: ותדבר מרים ואהרן במשה על אדות האשה הכשית אשר לקח:  כי אשה כשית לקח.
> במדבר יב ב: ויאמרו הרק אך במשה דבר יהוה הלא גם בנו דבר; וישמע יהוה.
> במדבר יב ג: והאיש משה ענו מאד מכל האדם אשר על פני האדמה.
> במדבר יב ד: ויאמר יהוה פתאם אל משה ואל אהרן ואל מרים צאו שלשתכם אל אהל מועד; ויצאו שלשתם.
> במדבר יב ה: וירד יהוה בעמוד ענן ויעמד פתח האהל; ויקרא אהרן ומרים ויצאו שניהם.
> במדבר יב ו: ויאמר שמעו נא דברי; אם יהיה נביאכם יהוה במראה אליו אתודע בחלום אדבר בו.
> במדבר יב ז: לא כן עבדי משה:  בכל ביתי נאמן הוא.
> במדבר יב ח: פה אל פה אדבר בו ומראה ולא בחידת ותמנת יהוה יביט; ומדוע לא יראתם לדבר בעבדי במשה.
> במדבר יב ט: ויחר אף יהוה בם וילך.
> במדבר יב י: והענן סר מעל האהל והנה מרים מצרעת כשלג; ויפן אהרן אל מרים והנה מצרעת.
> במדבר יב יא: ויאמר אהרן אל משה:  בי אדני אל נא תשת עלינו חטאת אשר נואלנו ואשר חטאנו.
> במדבר יב יב: אל נא תהי כמת אשר בצאתו מרחם אמו ויאכל חצי בשרו.
> במדבר יב יג: ויצעק משה אל יהוה לאמר:  אל נא רפא נא לה.
> במדבר יב יד: ויאמר יהוה אל משה ואביה ירק ירק בפניה הלא תכלם שבעת ימים; תסגר שבעת ימים מחוץ למחנה ואחר תאסף.
> במדבר יב טו: ותסגר מרים מחוץ למחנה שבעת ימים; והעם לא נסע עד האסף מרים.
> במדבר יב טז: ואחר נסעו העם מחצרות; ויחנו במדבר פארן. 
> במדבר יג א: וידבר יהוה אל משה לאמר.
> במדבר יג ב: שלח לך אנשים ויתרו את ארץ כנען אשר אני נתן לבני ישראל:  איש אחד איש אחד למטה אבתיו תשלחו כל נשיא בהם.
> במדבר יג ג: וישלח אתם משה ממדבר פארן על פי יהוה:  כלם אנשים ראשי בני ישראל המה.
> במדבר יג ד: ואלה שמותם:  למטה ראובן שמוע בן זכור.
> במדבר יג ה: למטה שמעון שפט בן חורי.
> במדבר יג ו: למטה יהודה כלב בן יפנה.
> במדבר יג ז: למטה יששכר יגאל בן יוסף.
> במדבר יג ח: למטה אפרים הושע בן נון.
> במדבר יג ט: למטה בנימן פלטי בן רפוא.
> במדבר יג י: למטה זבולן גדיאל בן סודי.
> במדבר יג יא: למטה יוסף למטה מנשה גדי בן סוסי.
> במדבר יג יב: למטה דן עמיאל בן גמלי.
> במדבר יג יג: למטה אשר סתור בן מיכאל.
> במדבר יג יד: למטה נפתלי נחבי בן ופסי.
> במדבר יג טו: למטה גד גאואל בן מכי.
> במדבר יג טז: אלה שמות האנשים אשר שלח משה לתור את הארץ; ויקרא משה להושע בן נון יהושע.
> במדבר יג יז: וישלח אתם משה לתור את ארץ כנען; ויאמר אלהם עלו זה בנגב ועליתם את ההר.
> במדבר יג יח: וראיתם את הארץ מה הוא; ואת העם הישב עליה החזק הוא הרפה המעט הוא אם רב.
> במדבר יג יט: ומה הארץ אשר הוא ישב בה הטובה הוא אם רעה; ומה הערים אשר הוא יושב בהנה הבמחנים אם במבצרים.
> במדבר יג כ: ומה הארץ השמנה הוא אם רזה היש בה עץ אם אין והתחזקתם ולקחתם מפרי הארץ; והימים ימי בכורי ענבים. 
> במדבר יג כא: ויעלו ויתרו את הארץ ממדבר צן עד רחב לבא חמת.
> במדבר יג כב: ויעלו בנגב ויבא עד חברון ושם אחימן ששי ותלמי ילידי הענק; וחברון שבע שנים נבנתה לפני צען מצרים.
> במדבר יג כג: ויבאו עד נחל אשכל ויכרתו משם זמורה ואשכול ענבים אחד וישאהו במוט בשנים; ומן הרמנים ומן התאנים.
> במדבר יג כד: למקום ההוא קרא נחל אשכול על אדות האשכול אשר כרתו משם בני ישראל.
> במדבר יג כה: וישבו מתור הארץ מקץ ארבעים יום. 
> במדבר יג כו: וילכו ויבאו אל משה ואל אהרן ואל כל עדת בני ישראל אל מדבר פארן קדשה; וישיבו אתם דבר ואת כל העדה ויראום את פרי הארץ.
> במדבר יג כז: ויספרו לו ויאמרו באנו אל הארץ אשר שלחתנו; וגם זבת חלב ודבש הוא וזה פריה.
> במדבר יג כח: אפס כי עז העם הישב בארץ; והערים בצרות גדלת מאד וגם ילדי הענק ראינו שם.
> במדבר יג כט: עמלק יושב בארץ הנגב; והחתי והיבוסי והאמרי יושב בהר והכנעני יושב על הים ועל יד הירדן.
> במדבר יג ל: ויהס כלב את העם אל משה; ויאמר עלה נעלה וירשנו אתה כי יכול נוכל לה.
> במדבר יג לא: והאנשים אשר עלו עמו אמרו לא נוכל לעלות אל העם:  כי חזק הוא ממנו.
> במדבר יג לב: ויציאו דבת הארץ אשר תרו אתה אל בני ישראל לאמר:  הארץ אשר עברנו בה לתור אתה ארץ אכלת יושביה הוא וכל העם אשר ראינו בתוכה אנשי מדות.
> במדבר יג לג: ושם ראינו את הנפילים בני ענק מן הנפלים; ונהי בעינינו כחגבים וכן היינו בעיניהם. 
> במדבר יד א: ותשא כל העדה ויתנו את קולם; ויבכו העם בלילה ההוא.
> במדבר יד ב: וילנו על משה ועל אהרן כל בני ישראל; ויאמרו אלהם כל העדה לו מתנו בארץ מצרים או במדבר הזה לו מתנו.
> במדבר יד ג: ולמה יהוה מביא אתנו אל הארץ הזאת לנפל בחרב נשינו וטפנו יהיו לבז; הלוא טוב לנו שוב מצרימה.
> במדבר יד ד: ויאמרו איש אל אחיו:  נתנה ראש ונשובה מצרימה.
> במדבר יד ה: ויפל משה ואהרן על פניהם לפני כל קהל עדת בני ישראל.
> במדבר יד ו: ויהושע בן נון וכלב בן יפנה מן התרים את הארץ קרעו בגדיהם.
> במדבר יד ז: ויאמרו אל כל עדת בני ישראל לאמר:  הארץ אשר עברנו בה לתור אתה טובה הארץ מאד מאד.
> במדבר יד ח: אם חפץ בנו יהוה והביא אתנו אל הארץ הזאת ונתנה לנו:  ארץ אשר הוא זבת חלב ודבש.
> במדבר יד ט: אך ביהוה אל תמרדו ואתם אל תיראו את עם הארץ כי לחמנו הם; סר צלם מעליהם ויהוה אתנו אל תיראם.
> במדבר יד י: ויאמרו כל העדה לרגום אתם באבנים; וכבוד יהוה נראה באהל מועד אל כל בני ישראל.
> במדבר יד יא: ויאמר יהוה אל משה עד אנה ינאצני העם הזה; ועד אנה לא יאמינו בי בכל האתות אשר עשיתי בקרבו.
> במדבר יד יב: אכנו בדבר ואורשנו; ואעשה אתך לגוי גדול ועצום ממנו.
> במדבר יד יג: ויאמר משה אל יהוה:  ושמעו מצרים כי העלית בכחך את העם הזה מקרבו.
> במדבר יד יד: ואמרו אל יושב הארץ הזאת שמעו כי אתה יהוה בקרב העם הזה:  אשר עין בעין נראה אתה יהוה ועננך עמד עלהם ובעמד ענן אתה הלך לפניהם יומם ובעמוד אש לילה.
> במדבר יד טו: והמתה את העם הזה כאיש אחד; ואמרו הגוים אשר שמעו את שמעך לאמר.
> במדבר יד טז: מבלתי יכלת יהוה להביא את העם הזה אל הארץ אשר נשבע להם; וישחטם במדבר.
> במדבר יד יז: ועתה יגדל נא כח אדני כאשר דברת לאמר.
> במדבר יד יח: יהוה ארך אפים ורב חסד נשא עון ופשע; ונקה לא ינקה פקד עון אבות על בנים על שלשים ועל רבעים.
> במדבר יד יט: סלח נא לעון העם הזה כגדל חסדך; וכאשר נשאתה לעם הזה ממצרים ועד הנה.
> במדבר יד כ: ויאמר יהוה סלחתי כדברך.
> במדבר יד כא: ואולם חי אני:  וימלא כבוד יהוה את כל הארץ.
> במדבר יד כב: כי כל האנשים הראים את כבדי ואת אתתי אשר עשיתי במצרים ובמדבר; וינסו אתי זה עשר פעמים ולא שמעו בקולי.
> במדבר יד כג: אם יראו את הארץ אשר נשבעתי לאבתם; וכל מנאצי לא יראוה.
> במדבר יד כד: ועבדי כלב עקב היתה רוח אחרת עמו וימלא אחרי והביאתיו אל הארץ אשר בא שמה וזרעו יורשנה.
> במדבר יד כה: והעמלקי והכנעני יושב בעמק; מחר פנו וסעו לכם המדבר דרך ים סוף.
> במדבר יד כו: וידבר יהוה אל משה ואל אהרן לאמר.
> במדבר יד כז: עד מתי לעדה הרעה הזאת אשר המה מלינים עלי; את תלנות בני ישראל אשר המה מלינים עלי שמעתי.
> במדבר יד כח: אמר אלהם חי אני נאם יהוה אם לא כאשר דברתם באזני:  כן אעשה לכם.
> במדבר יד כט: במדבר הזה יפלו פגריכם וכל פקדיכם לכל מספרכם מבן עשרים שנה ומעלה:  אשר הלינתם עלי.
> במדבר יד ל: אם אתם תבאו אל הארץ אשר נשאתי את ידי לשכן אתכם בה כי אם כלב בן יפנה ויהושע בן נון.
> במדבר יד לא: וטפכם אשר אמרתם לבז יהיה:  והביאתי אתם וידעו את הארץ אשר מאסתם בה.
> במדבר יד לב: ופגריכם אתם יפלו במדבר הזה.
> במדבר יד לג: ובניכם יהיו רעים במדבר ארבעים שנה ונשאו את זנותיכם עד תם פגריכם במדבר.
> במדבר יד לד: במספר הימים אשר תרתם את הארץ ארבעים יום יום לשנה יום לשנה תשאו את עונתיכם ארבעים שנה; וידעתם את תנואתי.
> במדבר יד לה: אני יהוה דברתי אם לא זאת אעשה לכל העדה הרעה הזאת הנועדים עלי; במדבר הזה יתמו ושם ימתו.
> במדבר יד לו: והאנשים אשר שלח משה לתור את הארץ; וישבו וילונו (וילינו) עליו את כל העדה להוציא דבה על הארץ.
> במדבר יד לז: וימתו האנשים מוצאי דבת הארץ רעה במגפה לפני יהוה.
> במדבר יד לח: ויהושע בן נון וכלב בן יפנה חיו מן האנשים ההם ההלכים לתור את הארץ. 
> במדבר יד לט: וידבר משה את הדברים האלה אל כל בני ישראל; ויתאבלו העם מאד.
> במדבר יד מ: וישכמו בבקר ויעלו אל ראש ההר לאמר:  הננו ועלינו אל המקום אשר אמר יהוה כי חטאנו.
> במדבר יד מא: ויאמר משה למה זה אתם עברים את פי יהוה; והוא לא תצלח.
> במדבר יד מב: אל תעלו כי אין יהוה בקרבכם; ולא תנגפו לפני איביכם.
> במדבר יד מג: כי העמלקי והכנעני שם לפניכם ונפלתם בחרב:  כי על כן שבתם מאחרי יהוה ולא יהיה יהוה עמכם.
> במדבר יד מד: ויעפלו לעלות אל ראש ההר; וארון ברית יהוה ומשה לא משו מקרב המחנה.
> במדבר יד מה: וירד העמלקי והכנעני הישב בהר ההוא; ויכום ויכתום עד החרמה. 
> במדבר טו א: וידבר יהוה אל משה לאמר.
> במדבר טו ב: דבר אל בני ישראל ואמרת אלהם:  כי תבאו אל ארץ מושבתיכם אשר אני נתן לכם.
> במדבר טו ג: ועשיתם אשה ליהוה עלה או זבח לפלא נדר או בנדבה או במעדיכם לעשות ריח ניחח ליהוה מן הבקר או מן הצאן.
> במדבר טו ד: והקריב המקריב קרבנו ליהוה מנחה סלת עשרון בלול ברבעית ההין שמן.
> במדבר טו ה: ויין לנסך רביעית ההין תעשה על העלה או לזבח לכבש האחד.
> במדבר טו ו: או לאיל תעשה מנחה סלת שני עשרנים בלולה בשמן שלשית ההין.
> במדבר טו ז: ויין לנסך שלשית ההין תקריב ריח ניחח ליהוה.
> במדבר טו ח: וכי תעשה בן בקר עלה או זבח לפלא נדר או שלמים ליהוה.
> במדבר טו ט: והקריב על בן הבקר מנחה סלת שלשה עשרנים בלול בשמן חצי ההין.
> במדבר טו י: ויין תקריב לנסך חצי ההין אשה ריח ניחח ליהוה.
> במדבר טו יא: ככה יעשה לשור האחד או לאיל האחד; או לשה בכבשים או בעזים.
> במדבר טו יב: כמספר אשר תעשו ככה תעשו לאחד כמספרם.
> במדבר טו יג: כל האזרח יעשה ככה את אלה להקריב אשה ריח ניחח ליהוה.
> במדבר טו יד: וכי יגור אתכם גר או אשר בתוככם לדרתיכם ועשה אשה ריח ניחח ליהוה כאשר תעשו כן יעשה.
> במדבר טו טו: הקהל חקה אחת לכם ולגר הגר:  חקת עולם לדרתיכם ככם כגר יהיה לפני יהוה.
> במדבר טו טז: תורה אחת ומשפט אחד יהיה לכם ולגר הגר אתכם. 
> במדבר טו יז: וידבר יהוה אל משה לאמר.
> במדבר טו יח: דבר אל בני ישראל ואמרת אלהם:  בבאכם אל הארץ אשר אני מביא אתכם שמה.
> במדבר טו יט: והיה באכלכם מלחם הארץ תרימו תרומה ליהוה.
> במדבר טו כ: ראשית ערסתכם חלה תרימו תרומה:  כתרומת גרן כן תרימו אתה.
> במדבר טו כא: מראשית ערסתיכם תתנו ליהוה תרומה לדרתיכם. 
> במדבר טו כב: וכי תשגו ולא תעשו את כל המצות האלה:  אשר דבר יהוה אל משה.
> במדבר טו כג: את כל אשר צוה יהוה אליכם ביד משה:  מן היום אשר צוה יהוה והלאה לדרתיכם.
> במדבר טו כד: והיה אם מעיני העדה נעשתה לשגגה ועשו כל העדה פר בן בקר אחד לעלה לריח ניחח ליהוה ומנחתו ונסכו כמשפט; ושעיר עזים אחד לחטת.
> במדבר טו כה: וכפר הכהן על כל עדת בני ישראל ונסלח להם:  כי שגגה הוא והם הביאו את קרבנם אשה ליהוה וחטאתם לפני יהוה על שגגתם.
> במדבר טו כו: ונסלח לכל עדת בני ישראל ולגר הגר בתוכם:  כי לכל העם בשגגה.
> במדבר טו כז: ואם נפש אחת תחטא בשגגה והקריבה עז בת שנתה לחטאת.
> במדבר טו כח: וכפר הכהן על הנפש השגגת בחטאה בשגגה לפני יהוה:  לכפר עליו ונסלח לו.
> במדבר טו כט: האזרח בבני ישראל ולגר הגר בתוכם תורה אחת יהיה לכם לעשה בשגגה.
> במדבר טו ל: והנפש אשר תעשה ביד רמה מן האזרח ומן הגר את יהוה הוא מגדף; ונכרתה הנפש ההוא מקרב עמה.
> במדבר טו לא: כי דבר יהוה בזה ואת מצותו הפר; הכרת תכרת הנפש ההוא עונה בה. 
> במדבר טו לב: ויהיו בני ישראל במדבר; וימצאו איש מקשש עצים ביום השבת.
> במדבר טו לג: ויקריבו אתו המצאים אתו מקשש עצים אל משה ואל אהרן ואל כל העדה.
> במדבר טו לד: ויניחו אתו במשמר:  כי לא פרש מה יעשה לו.
> במדבר טו לה: ויאמר יהוה אל משה מות יומת האיש; רגום אתו באבנים כל העדה מחוץ למחנה.
> במדבר טו לו: ויציאו אתו כל העדה אל מחוץ למחנה וירגמו אתו באבנים וימת:  כאשר צוה יהוה את משה. 
> במדבר טו לז: ויאמר יהוה אל משה לאמר.
> במדבר טו לח: דבר אל בני ישראל ואמרת אלהם ועשו להם ציצת על כנפי בגדיהם לדרתם; ונתנו על ציצת הכנף פתיל תכלת.
> במדבר טו לט: והיה לכם לציצת וראיתם אתו וזכרתם את כל מצות יהוה ועשיתם אתם; ולא תתורו אחרי לבבכם ואחרי עיניכם אשר אתם זנים אחריהם.
> במדבר טו מ: למען תזכרו ועשיתם את כל מצותי; והייתם קדשים לאלהיכם.
> במדבר טו מא: אני יהוה אלהיכם אשר הוצאתי אתכם מארץ מצרים להיות לכם לאלהים:  אני יהוה אלהיכם. 
> במדבר טז א: ויקח קרח בן יצהר בן קהת בן לוי; ודתן ואבירם בני אליאב ואון בן פלת בני ראובן.
> במדבר טז ב: ויקמו לפני משה ואנשים מבני ישראל חמשים ומאתים נשיאי עדה קראי מועד אנשי שם.
> במדבר טז ג: ויקהלו על משה ועל אהרן ויאמרו אלהם רב לכם כי כל העדה כלם קדשים ובתוכם יהוה; ומדוע תתנשאו על קהל יהוה.
> במדבר טז ד: וישמע משה ויפל על פניו.
> במדבר טז ה: וידבר אל קרח ואל כל עדתו לאמר בקר וידע יהוה את אשר לו ואת הקדוש והקריב אליו; ואת אשר יבחר בו יקריב אליו.
> במדבר טז ו: זאת עשו:  קחו לכם מחתות קרח וכל עדתו.
> במדבר טז ז: ותנו בהן אש ושימו עליהן קטרת לפני יהוה מחר והיה האיש אשר יבחר יהוה הוא הקדוש; רב לכם בני לוי.
> במדבר טז ח: ויאמר משה אל קרח:  שמעו נא בני לוי.
> במדבר טז ט: המעט מכם כי הבדיל אלהי ישראל אתכם מעדת ישראל להקריב אתכם אליו לעבד את עבדת משכן יהוה ולעמד לפני העדה לשרתם.
> במדבר טז י: ויקרב אתך ואת כל אחיך בני לוי אתך; ובקשתם גם כהנה.
> במדבר טז יא: לכן אתה וכל עדתך הנעדים על יהוה; ואהרן מה הוא כי תלונו (תלינו) עליו.
> במדבר טז יב: וישלח משה לקרא לדתן ולאבירם בני אליאב; ויאמרו לא נעלה.
> במדבר טז יג: המעט כי העליתנו מארץ זבת חלב ודבש להמיתנו במדבר:  כי תשתרר עלינו גם השתרר.
> במדבר טז יד: אף לא אל ארץ זבת חלב ודבש הביאתנו ותתן לנו נחלת שדה וכרם; העיני האנשים ההם תנקר לא נעלה.
> במדבר טז טו: ויחר למשה מאד ויאמר אל יהוה אל תפן אל מנחתם; לא חמור אחד מהם נשאתי ולא הרעתי את אחד מהם.
> במדבר טז טז: ויאמר משה אל קרח אתה וכל עדתך היו לפני יהוה:  אתה והם ואהרן מחר.
> במדבר טז יז: וקחו איש מחתתו ונתתם עליהם קטרת והקרבתם לפני יהוה איש מחתתו חמשים ומאתים מחתת; ואתה ואהרן איש מחתתו.
> במדבר טז יח: ויקחו איש מחתתו ויתנו עליהם אש וישימו עליהם קטרת; ויעמדו פתח אהל מועד ומשה ואהרן.
> במדבר טז יט: ויקהל עליהם קרח את כל העדה אל פתח אהל מועד; וירא כבוד יהוה אל כל העדה.
> במדבר טז כ: וידבר יהוה אל משה ואל אהרן לאמר.
> במדבר טז כא: הבדלו מתוך העדה הזאת; ואכלה אתם כרגע.
> במדבר טז כב: ויפלו על פניהם ויאמרו אל אלהי הרוחת לכל בשר:  האיש אחד יחטא ועל כל העדה תקצף.
> במדבר טז כג: וידבר יהוה אל משה לאמר.
> במדבר טז כד: דבר אל העדה לאמר:  העלו מסביב למשכן קרח דתן ואבירם.
> במדבר טז כה: ויקם משה וילך אל דתן ואבירם; וילכו אחריו זקני ישראל.
> במדבר טז כו: וידבר אל העדה לאמר סורו נא מעל אהלי האנשים הרשעים האלה ואל תגעו בכל אשר להם:  פן תספו בכל חטאתם.
> במדבר טז כז: ויעלו מעל משכן קרח דתן ואבירם מסביב; ודתן ואבירם יצאו נצבים פתח אהליהם ונשיהם ובניהם וטפם.
> במדבר טז כח: ויאמר משה בזאת תדעון כי יהוה שלחני לעשות את כל המעשים האלה:  כי לא מלבי.
> במדבר טז כט: אם כמות כל האדם ימתון אלה ופקדת כל האדם יפקד עליהם לא יהוה שלחני.
> במדבר טז ל: ואם בריאה יברא יהוה ופצתה האדמה את פיה ובלעה אתם ואת כל אשר להם וירדו חיים שאלה וידעתם כי נאצו האנשים האלה את יהוה.
> במדבר טז לא: ויהי ככלתו לדבר את כל הדברים האלה; ותבקע האדמה אשר תחתיהם.
> במדבר טז לב: ותפתח הארץ את פיה ותבלע אתם ואת בתיהם ואת כל האדם אשר לקרח ואת כל הרכוש.
> במדבר טז לג: וירדו הם וכל אשר להם חיים שאלה; ותכס עליהם הארץ ויאבדו מתוך הקהל.
> במדבר טז לד: וכל ישראל אשר סביבתיהם נסו לקלם:  כי אמרו פן תבלענו הארץ.
> במדבר טז לה: ואש יצאה מאת יהוה; ותאכל את החמשים ומאתים איש מקריבי הקטרת. 
> במדבר יז א: וידבר יהוה אל משה לאמר.
> במדבר יז ב: אמר אל אלעזר בן אהרן הכהן וירם את המחתת מבין השרפה ואת האש זרה הלאה:  כי קדשו.
> במדבר יז ג: את מחתות החטאים האלה בנפשתם ועשו אתם רקעי פחים צפוי למזבח כי הקריבם לפני יהוה ויקדשו; ויהיו לאות לבני ישראל.
> במדבר יז ד: ויקח אלעזר הכהן את מחתות הנחשת אשר הקריבו השרפים; וירקעום צפוי למזבח.
> במדבר יז ה: זכרון לבני ישראל למען אשר לא יקרב איש זר אשר לא מזרע אהרן הוא להקטיר קטרת לפני יהוה; ולא יהיה כקרח וכעדתו כאשר דבר יהוה ביד משה לו. 
> במדבר יז ו: וילנו כל עדת בני ישראל ממחרת על משה ועל אהרן לאמר:  אתם המתם את עם יהוה.
> במדבר יז ז: ויהי בהקהל העדה על משה ועל אהרן ויפנו אל אהל מועד והנה כסהו הענן; וירא כבוד יהוה.
> במדבר יז ח: ויבא משה ואהרן אל פני אהל מועד.
> במדבר יז ט: וידבר יהוה אל משה לאמר.
> במדבר יז י: הרמו מתוך העדה הזאת ואכלה אתם כרגע; ויפלו על פניהם.
> במדבר יז יא: ויאמר משה אל אהרן קח את המחתה ותן עליה אש מעל המזבח ושים קטרת והולך מהרה אל העדה וכפר עליהם:  כי יצא הקצף מלפני יהוה החל הנגף.
> במדבר יז יב: ויקח אהרן כאשר דבר משה וירץ אל תוך הקהל והנה החל הנגף בעם; ויתן את הקטרת ויכפר על העם.
> במדבר יז יג: ויעמד בין המתים ובין החיים; ותעצר המגפה.
> במדבר יז יד: ויהיו המתים במגפה ארבעה עשר אלף ושבע מאות מלבד המתים על דבר קרח.
> במדבר יז טו: וישב אהרן אל משה אל פתח אהל מועד; והמגפה נעצרה. 
> במדבר יז טז: וידבר יהוה אל משה לאמר.
> במדבר יז יז: דבר אל בני ישראל וקח מאתם מטה מטה לבית אב מאת כל נשיאהם לבית אבתם שנים עשר מטות:  איש את שמו תכתב על מטהו.
> במדבר יז יח: ואת שם אהרן תכתב על מטה לוי:  כי מטה אחד לראש בית אבותם.
> במדבר יז יט: והנחתם באהל מועד לפני העדות אשר אועד לכם שמה.
> במדבר יז כ: והיה האיש אשר אבחר בו מטהו יפרח; והשכתי מעלי את תלנות בני ישראל אשר הם מלינם עליכם.
> במדבר יז כא: וידבר משה אל בני ישראל ויתנו אליו כל נשיאיהם מטה לנשיא אחד מטה לנשיא אחד לבית אבתם שנים עשר מטות; ומטה אהרן בתוך מטותם.
> במדבר יז כב: וינח משה את המטת לפני יהוה באהל העדת.
> במדבר יז כג: ויהי ממחרת ויבא משה אל אהל העדות והנה פרח מטה אהרן לבית לוי; ויצא פרח ויצץ ציץ ויגמל שקדים.
> במדבר יז כד: ויצא משה את כל המטת מלפני יהוה אל כל בני ישראל; ויראו ויקחו איש מטהו.
> במדבר יז כה: ויאמר יהוה אל משה השב את מטה אהרן לפני העדות למשמרת לאות לבני מרי; ותכל תלונתם מעלי ולא ימתו.
> במדבר יז כו: ויעש משה:  כאשר צוה יהוה אתו כן עשה. 
> במדבר יז כז: ויאמרו בני ישראל אל משה לאמר:  הן גוענו אבדנו כלנו אבדנו.
> במדבר יז כח: כל הקרב הקרב אל משכן יהוה ימות; האם תמנו לגוע.
> במדבר יח א: ויאמר יהוה אל אהרן אתה ובניך ובית אביך אתך תשאו את עון המקדש; ואתה ובניך אתך תשאו את עון כהנתכם.
> במדבר יח ב: וגם את אחיך מטה לוי שבט אביך הקרב אתך וילוו עליך וישרתוך; ואתה ובניך אתך לפני אהל העדת.
> במדבר יח ג: ושמרו משמרתך ומשמרת כל האהל:  אך אל כלי הקדש ואל המזבח לא יקרבו ולא ימתו גם הם גם אתם.
> במדבר יח ד: ונלוו עליך ושמרו את משמרת אהל מועד לכל עבדת האהל; וזר לא יקרב אליכם.
> במדבר יח ה: ושמרתם את משמרת הקדש ואת משמרת המזבח; ולא יהיה עוד קצף על בני ישראל.
> במדבר יח ו: ואני הנה לקחתי את אחיכם הלוים מתוך בני ישראל לכם מתנה נתנים ליהוה לעבד את עבדת אהל מועד.
> במדבר יח ז: ואתה ובניך אתך תשמרו את כהנתכם לכל דבר המזבח ולמבית לפרכת ועבדתם; עבדת מתנה אתן את כהנתכם והזר הקרב יומת. 
> במדבר יח ח: וידבר יהוה אל אהרן ואני הנה נתתי לך את משמרת תרומתי:  לכל קדשי בני ישראל לך נתתים למשחה ולבניך לחק עולם.
> במדבר יח ט: זה יהיה לך מקדש הקדשים מן האש:  כל קרבנם לכל מנחתם ולכל חטאתם ולכל אשמם אשר ישיבו לי קדש קדשים לך הוא ולבניך.
> במדבר יח י: בקדש הקדשים תאכלנו; כל זכר יאכל אתו קדש יהיה לך.
> במדבר יח יא: וזה לך תרומת מתנם לכל תנופת בני ישראל לך נתתים ולבניך ולבנתיך אתך לחק עולם:  כל טהור בביתך יאכל אתו.
> במדבר יח יב: כל חלב יצהר וכל חלב תירוש ודגן ראשיתם אשר יתנו ליהוה לך נתתים.
> במדבר יח יג: בכורי כל אשר בארצם אשר יביאו ליהוה לך יהיה:  כל טהור בביתך יאכלנו.
> במדבר יח יד: כל חרם בישראל לך יהיה.
> במדבר יח טו: כל פטר רחם לכל בשר אשר יקריבו ליהוה באדם ובבהמה יהיה לך:  אך פדה תפדה את בכור האדם ואת בכור הבהמה הטמאה תפדה.
> במדבר יח טז: ופדויו מבן חדש תפדה בערכך כסף חמשת שקלים בשקל הקדש:  עשרים גרה הוא.
> במדבר יח יז: אך בכור שור או בכור כשב או בכור עז לא תפדה קדש הם:  את דמם תזרק על המזבח ואת חלבם תקטיר אשה לריח ניחח ליהוה.
> במדבר יח יח: ובשרם יהיה לך:  כחזה התנופה וכשוק הימין לך יהיה.
> במדבר יח יט: כל תרומת הקדשים אשר ירימו בני ישראל ליהוה נתתי לך ולבניך ולבנתיך אתך לחק עולם:  ברית מלח עולם הוא לפני יהוה לך ולזרעך אתך. 
> במדבר יח כ: ויאמר יהוה אל אהרן בארצם לא תנחל וחלק לא יהיה לך בתוכם:  אני חלקך ונחלתך בתוך בני ישראל.
> במדבר יח כא: ולבני לוי הנה נתתי כל מעשר בישראל לנחלה חלף עבדתם אשר הם עבדים את עבדת אהל מועד.
> במדבר יח כב: ולא יקרבו עוד בני ישראל אל אהל מועד לשאת חטא למות.
> במדבר יח כג: ועבד הלוי הוא את עבדת אהל מועד והם ישאו עונם:  חקת עולם לדרתיכם ובתוך בני ישראל לא ינחלו נחלה.
> במדבר יח כד: כי את מעשר בני ישראל אשר ירימו ליהוה תרומה נתתי ללוים לנחלה; על כן אמרתי להם בתוך בני ישראל לא ינחלו נחלה.
> במדבר יח כה: וידבר יהוה אל משה לאמר.
> במדבר יח כו: ואל הלוים תדבר ואמרת אלהם כי תקחו מאת בני ישראל את המעשר אשר נתתי לכם מאתם בנחלתכם והרמתם ממנו תרומת יהוה מעשר מן המעשר.
> במדבר יח כז: ונחשב לכם תרומתכם כדגן מן הגרן וכמלאה מן היקב.
> במדבר יח כח: כן תרימו גם אתם תרומת יהוה מכל מעשרתיכם אשר תקחו מאת בני ישראל; ונתתם ממנו את תרומת יהוה לאהרן הכהן.
> במדבר יח כט: מכל מתנתיכם תרימו את כל תרומת יהוה:  מכל חלבו את מקדשו ממנו.
> במדבר יח ל: ואמרת אלהם:  בהרימכם את חלבו ממנו ונחשב ללוים כתבואת גרן וכתבואת יקב.
> במדבר יח לא: ואכלתם אתו בכל מקום אתם וביתכם:  כי שכר הוא לכם חלף עבדתכם באהל מועד.
> במדבר יח לב: ולא תשאו עליו חטא בהרימכם את חלבו ממנו; ואת קדשי בני ישראל לא תחללו ולא תמותו. 
> במדבר יט א: וידבר יהוה אל משה ואל אהרן לאמר.
> במדבר יט ב: זאת חקת התורה אשר צוה יהוה לאמר:  דבר אל בני ישראל ויקחו אליך פרה אדמה תמימה אשר אין בה מום אשר לא עלה עליה על.
> במדבר יט ג: ונתתם אתה אל אלעזר הכהן; והוציא אתה אל מחוץ למחנה ושחט אתה לפניו.
> במדבר יט ד: ולקח אלעזר הכהן מדמה באצבעו; והזה אל נכח פני אהל מועד מדמה שבע פעמים.
> במדבר יט ה: ושרף את הפרה לעיניו:  את ערה ואת בשרה ואת דמה על פרשה ישרף.
> במדבר יט ו: ולקח הכהן עץ ארז ואזוב ושני תולעת; והשליך אל תוך שרפת הפרה.
> במדבר יט ז: וכבס בגדיו הכהן ורחץ בשרו במים ואחר יבא אל המחנה; וטמא הכהן עד הערב.
> במדבר יט ח: והשרף אתה יכבס בגדיו במים ורחץ בשרו במים; וטמא עד הערב.
> במדבר יט ט: ואסף איש טהור את אפר הפרה והניח מחוץ למחנה במקום טהור; והיתה לעדת בני ישראל למשמרת למי נדה חטאת הוא.
> במדבר יט י: וכבס האסף את אפר הפרה את בגדיו וטמא עד הערב; והיתה לבני ישראל ולגר הגר בתוכם לחקת עולם.
> במדבר יט יא: הנגע במת לכל נפש אדם וטמא שבעת ימים.
> במדבר יט יב: הוא יתחטא בו ביום השלישי וביום השביעי יטהר; ואם לא יתחטא ביום השלישי וביום השביעי לא יטהר.
> במדבר יט יג: כל הנגע במת בנפש האדם אשר ימות ולא יתחטא את משכן יהוה טמא ונכרתה הנפש ההוא מישראל:  כי מי נדה לא זרק עליו טמא יהיה עוד טמאתו בו. 
> במדבר יט יד: זאת התורה אדם כי ימות באהל:  כל הבא אל האהל וכל אשר באהל יטמא שבעת ימים.
> במדבר יט טו: וכל כלי פתוח אשר אין צמיד פתיל עליו טמא הוא.
> במדבר יט טז: וכל אשר יגע על פני השדה בחלל חרב או במת או בעצם אדם או בקבר יטמא שבעת ימים.
> במדבר יט יז: ולקחו לטמא מעפר שרפת החטאת; ונתן עליו מים חיים אל כלי.
> במדבר יט יח: ולקח אזוב וטבל במים איש טהור והזה על האהל ועל כל הכלים ועל הנפשות אשר היו שם; ועל הנגע בעצם או בחלל או במת או בקבר.
> במדבר יט יט: והזה הטהר על הטמא ביום השלישי וביום השביעי; וחטאו ביום השביעי וכבס בגדיו ורחץ במים וטהר בערב.
> במדבר יט כ: ואיש אשר יטמא ולא יתחטא ונכרתה הנפש ההוא מתוך הקהל:  כי את מקדש יהוה טמא מי נדה לא זרק עליו טמא הוא.
> במדבר יט כא: והיתה להם לחקת עולם; ומזה מי הנדה יכבס בגדיו והנגע במי הנדה יטמא עד הערב.
> במדבר יט כב: וכל אשר יגע בו הטמא יטמא; והנפש הנגעת תטמא עד הערב. 
> במדבר כ א: ויבאו בני ישראל כל העדה מדבר צן בחדש הראשון וישב העם בקדש; ותמת שם מרים ותקבר שם.
> במדבר כ ב: ולא היה מים לעדה; ויקהלו על משה ועל אהרן.
> במדבר כ ג: וירב העם עם משה; ויאמרו לאמר ולו גוענו בגוע אחינו לפני יהוה.
> במדבר כ ד: ולמה הבאתם את קהל יהוה אל המדבר הזה למות שם אנחנו ובעירנו.
> במדבר כ ה: ולמה העליתנו ממצרים להביא אתנו אל המקום הרע הזה:  לא מקום זרע ותאנה וגפן ורמון ומים אין לשתות.
> במדבר כ ו: ויבא משה ואהרן מפני הקהל אל פתח אהל מועד ויפלו על פניהם; וירא כבוד יהוה אליהם.
> במדבר כ ז: וידבר יהוה אל משה לאמר.
> במדבר כ ח: קח את המטה והקהל את העדה אתה ואהרן אחיך ודברתם אל הסלע לעיניהם ונתן מימיו; והוצאת להם מים מן הסלע והשקית את העדה ואת בעירם.
> במדבר כ ט: ויקח משה את המטה מלפני יהוה כאשר צוהו.
> במדבר כ י: ויקהלו משה ואהרן את הקהל אל פני הסלע; ויאמר להם שמעו נא המרים המן הסלע הזה נוציא לכם מים.
> במדבר כ יא: וירם משה את ידו ויך את הסלע במטהו פעמים; ויצאו מים רבים ותשת העדה ובעירם.
> במדבר כ יב: ויאמר יהוה אל משה ואל אהרן יען לא האמנתם בי להקדישני לעיני בני ישראל לכן לא תביאו את הקהל הזה אל הארץ אשר נתתי להם.
> במדבר כ יג: המה מי מריבה אשר רבו בני ישראל את יהוה; ויקדש בם. 
> במדבר כ יד: וישלח משה מלאכים מקדש אל מלך אדום:  כה אמר אחיך ישראל אתה ידעת את כל התלאה אשר מצאתנו.
> במדבר כ טו: וירדו אבתינו מצרימה ונשב במצרים ימים רבים; וירעו לנו מצרים ולאבתינו.
> במדבר כ טז: ונצעק אל יהוה וישמע קלנו וישלח מלאך ויצאנו ממצרים; והנה אנחנו בקדש עיר קצה גבולך.
> במדבר כ יז: נעברה נא בארצך לא נעבר בשדה ובכרם ולא נשתה מי באר:  דרך המלך נלך לא נטה ימין ושמאול עד אשר נעבר גבלך.
> במדבר כ יח: ויאמר אליו אדום לא תעבר בי פן בחרב אצא לקראתך.
> במדבר כ יט: ויאמרו אליו בני ישראל במסלה נעלה ואם מימיך נשתה אני ומקני ונתתי מכרם; רק אין דבר ברגלי אעברה.
> במדבר כ כ: ויאמר לא תעבר; ויצא אדום לקראתו בעם כבד וביד חזקה.
> במדבר כ כא: וימאן אדום נתן את ישראל עבר בגבלו; ויט ישראל מעליו. 
> במדבר כ כב: ויסעו מקדש; ויבאו בני ישראל כל העדה הר ההר.
> במדבר כ כג: ויאמר יהוה אל משה ואל אהרן בהר ההר על גבול ארץ אדום לאמר.
> במדבר כ כד: יאסף אהרן אל עמיו כי לא יבא אל הארץ אשר נתתי לבני ישראל על אשר מריתם את פי למי מריבה.
> במדבר כ כה: קח את אהרן ואת אלעזר בנו; והעל אתם הר ההר.
> במדבר כ כו: והפשט את אהרן את בגדיו והלבשתם את אלעזר בנו; ואהרן יאסף ומת שם.
> במדבר כ כז: ויעש משה כאשר צוה יהוה; ויעלו אל הר ההר לעיני כל העדה.
> במדבר כ כח: ויפשט משה את אהרן את בגדיו וילבש אתם את אלעזר בנו וימת אהרן שם בראש ההר; וירד משה ואלעזר מן ההר.
> במדבר כ כט: ויראו כל העדה כי גוע אהרן; ויבכו את אהרן שלשים יום כל בית ישראל. 
> במדבר כא א: וישמע הכנעני מלך ערד ישב הנגב כי בא ישראל דרך האתרים; וילחם בישראל וישב ממנו שבי.
> במדבר כא ב: וידר ישראל נדר ליהוה ויאמר:  אם נתן תתן את העם הזה בידי והחרמתי את עריהם.
> במדבר כא ג: וישמע יהוה בקול ישראל ויתן את הכנעני ויחרם אתהם ואת עריהם; ויקרא שם המקום חרמה. 
> במדבר כא ד: ויסעו מהר ההר דרך ים סוף לסבב את ארץ אדום; ותקצר נפש העם בדרך.
> במדבר כא ה: וידבר העם באלהים ובמשה למה העליתנו ממצרים למות במדבר:  כי אין לחם ואין מים ונפשנו קצה בלחם הקלקל.
> במדבר כא ו: וישלח יהוה בעם את הנחשים השרפים וינשכו את העם; וימת עם רב מישראל.
> במדבר כא ז: ויבא העם אל משה ויאמרו חטאנו כי דברנו ביהוה ובך התפלל אל יהוה ויסר מעלינו את הנחש; ויתפלל משה בעד העם.
> במדבר כא ח: ויאמר יהוה אל משה עשה לך שרף ושים אתו על נס; והיה כל הנשוך וראה אתו וחי.
> במדבר כא ט: ויעש משה נחש נחשת וישמהו על הנס; והיה אם נשך הנחש את איש והביט אל נחש הנחשת וחי. 
> במדבר כא י: ויסעו בני ישראל; ויחנו באבת.
> במדבר כא יא: ויסעו מאבת; ויחנו בעיי העברים במדבר אשר על פני מואב ממזרח השמש.
> במדבר כא יב: משם נסעו; ויחנו בנחל זרד.
> במדבר כא יג: משם נסעו ויחנו מעבר ארנון אשר במדבר היצא מגבל האמרי:  כי ארנון גבול מואב בין מואב ובין האמרי.
> במדבר כא יד: על כן יאמר בספר מלחמת יהוה:  את והב בסופה ואת הנחלים ארנון.
> במדבר כא טו: ואשד הנחלים אשר נטה לשבת ער; ונשען לגבול מואב.
> במדבר כא טז: ומשם בארה:  הוא הבאר אשר אמר יהוה למשה אסף את העם ואתנה להם מים.
> במדבר כא יז: אז ישיר ישראל את השירה הזאת:  עלי באר ענו לה.
> במדבר כא יח: באר חפרוה שרים כרוה נדיבי העם במחקק במשענתם; וממדבר מתנה.
> במדבר כא יט: וממתנה נחליאל; ומנחליאל במות.
> במדבר כא כ: ומבמות הגיא אשר בשדה מואב ראש הפסגה; ונשקפה על פני הישימן. 
> במדבר כא כא: וישלח ישראל מלאכים אל סיחן מלך האמרי לאמר.
> במדבר כא כב: אעברה בארצך לא נטה בשדה ובכרם לא נשתה מי באר:  בדרך המלך נלך עד אשר נעבר גבלך.
> במדבר כא כג: ולא נתן סיחן את ישראל עבר בגבלו ויאסף סיחן את כל עמו ויצא לקראת ישראל המדברה ויבא יהצה; וילחם בישראל.
> במדבר כא כד: ויכהו ישראל לפי חרב; ויירש את ארצו מארנן עד יבק עד בני עמון כי עז גבול בני עמון.
> במדבר כא כה: ויקח ישראל את כל הערים האלה; וישב ישראל בכל ערי האמרי בחשבון ובכל בנתיה.
> במדבר כא כו: כי חשבון עיר סיחן מלך האמרי הוא; והוא נלחם במלך מואב הראשון ויקח את כל ארצו מידו עד ארנן.
> במדבר כא כז: על כן יאמרו המשלים באו חשבון; תבנה ותכונן עיר סיחון.
> במדבר כא כח: כי אש יצאה מחשבון להבה מקרית סיחן:  אכלה ער מואב בעלי במות ארנן.
> במדבר כא כט: אוי לך מואב אבדת עם כמוש; נתן בניו פליטם ובנתיו בשבית למלך אמרי סיחון.
> במדבר כא ל: ונירם אבד חשבון עד דיבן; ונשים עד נפח אשר עד מידבא.
> במדבר כא לא: וישב ישראל בארץ האמרי.
> במדבר כא לב: וישלח משה לרגל את יעזר וילכדו בנתיה; ויירש (ויורש) את האמרי אשר שם. 
> במדבר כא לג: ויפנו ויעלו דרך הבשן; ויצא עוג מלך הבשן לקראתם הוא וכל עמו למלחמה אדרעי.
> במדבר כא לד: ויאמר יהוה אל משה אל תירא אתו כי בידך נתתי אתו ואת כל עמו ואת ארצו; ועשית לו כאשר עשית לסיחן מלך האמרי אשר יושב בחשבון.
> במדבר כא לה: ויכו אתו ואת בניו ואת כל עמו עד בלתי השאיר לו שריד; ויירשו את ארצו. 
> במדבר כב א: ויסעו בני ישראל; ויחנו בערבות מואב מעבר לירדן ירחו.
> במדבר כב ב: וירא בלק בן צפור את כל אשר עשה ישראל לאמרי.
> במדבר כב ג: ויגר מואב מפני העם מאד כי רב הוא; ויקץ מואב מפני בני ישראל.
> במדבר כב ד: ויאמר מואב אל זקני מדין עתה ילחכו הקהל את כל סביבתינו כלחך השור את ירק השדה; ובלק בן צפור מלך למואב בעת ההוא. 
> במדבר כב ה: וישלח מלאכים אל בלעם בן בער פתורה אשר על הנהר ארץ בני עמו לקרא לו:  לאמר הנה עם יצא ממצרים הנה כסה את עין הארץ והוא ישב ממלי.
> במדבר כב ו: ועתה לכה נא ארה לי את העם הזה כי עצום הוא ממני אולי אוכל נכה בו ואגרשנו מן הארץ:  כי ידעתי את אשר תברך מברך ואשר תאר יואר.
> במדבר כב ז: וילכו זקני מואב וזקני מדין וקסמים בידם; ויבאו אל בלעם וידברו אליו דברי בלק.
> במדבר כב ח: ויאמר אליהם לינו פה הלילה והשבתי אתכם דבר כאשר ידבר יהוה אלי; וישבו שרי מואב עם בלעם.
> במדבר כב ט: ויבא אלהים אל בלעם; ויאמר מי האנשים האלה עמך.
> במדבר כב י: ויאמר בלעם אל האלהים:  בלק בן צפר מלך מואב שלח אלי.
> במדבר כב יא: הנה העם היצא ממצרים ויכס את עין הארץ; עתה לכה קבה לי אתו אולי אוכל להלחם בו וגרשתיו.
> במדבר כב יב: ויאמר אלהים אל בלעם לא תלך עמהם; לא תאר את העם כי ברוך הוא.
> במדבר כב יג: ויקם בלעם בבקר ויאמר אל שרי בלק לכו אל ארצכם:  כי מאן יהוה לתתי להלך עמכם.
> במדבר כב יד: ויקומו שרי מואב ויבאו אל בלק; ויאמרו מאן בלעם הלך עמנו.
> במדבר כב טו: ויסף עוד בלק שלח שרים רבים ונכבדים מאלה.
> במדבר כב טז: ויבאו אל בלעם; ויאמרו לו כה אמר בלק בן צפור אל נא תמנע מהלך אלי.
> במדבר כב יז: כי כבד אכבדך מאד וכל אשר תאמר אלי אעשה; ולכה נא קבה לי את העם הזה.
> במדבר כב יח: ויען בלעם ויאמר אל עבדי בלק אם יתן לי בלק מלא ביתו כסף וזהב לא אוכל לעבר את פי יהוה אלהי לעשות קטנה או גדולה.
> במדבר כב יט: ועתה שבו נא בזה גם אתם הלילה; ואדעה מה יסף יהוה דבר עמי.
> במדבר כב כ: ויבא אלהים אל בלעם לילה ויאמר לו אם לקרא לך באו האנשים קום לך אתם; ואך את הדבר אשר אדבר אליך אתו תעשה. 
> במדבר כב כא: ויקם בלעם בבקר ויחבש את אתנו; וילך עם שרי מואב.
> במדבר כב כב: ויחר אף אלהים כי הולך הוא ויתיצב מלאך יהוה בדרך לשטן לו; והוא רכב על אתנו ושני נעריו עמו.
> במדבר כב כג: ותרא האתון את מלאך יהוה נצב בדרך וחרבו שלופה בידו ותט האתון מן הדרך ותלך בשדה; ויך בלעם את האתון להטתה הדרך.
> במדבר כב כד: ויעמד מלאך יהוה במשעול הכרמים גדר מזה וגדר מזה.
> במדבר כב כה: ותרא האתון את מלאך יהוה ותלחץ אל הקיר ותלחץ את רגל בלעם אל הקיר; ויסף להכתה.
> במדבר כב כו: ויוסף מלאך יהוה עבור; ויעמד במקום צר אשר אין דרך לנטות ימין ושמאול.
> במדבר כב כז: ותרא האתון את מלאך יהוה ותרבץ תחת בלעם; ויחר אף בלעם ויך את האתון במקל.
> במדבר כב כח: ויפתח יהוה את פי האתון; ותאמר לבלעם מה עשיתי לך כי הכיתני זה שלש רגלים.
> במדבר כב כט: ויאמר בלעם לאתון כי התעללת בי; לו יש חרב בידי כי עתה הרגתיך.
> במדבר כב ל: ותאמר האתון אל בלעם הלוא אנכי אתנך אשר רכבת עלי מעודך עד היום הזה ההסכן הסכנתי לעשות לך כה; ויאמר לא.
> במדבר כב לא: ויגל יהוה את עיני בלעם וירא את מלאך יהוה נצב בדרך וחרבו שלפה בידו; ויקד וישתחו לאפיו.
> במדבר כב לב: ויאמר אליו מלאך יהוה על מה הכית את אתנך זה שלוש רגלים; הנה אנכי יצאתי לשטן כי ירט הדרך לנגדי.
> במדבר כב לג: ותראני האתון ותט לפני זה שלש רגלים; אולי נטתה מפני כי עתה גם אתכה הרגתי ואותה החייתי.
> במדבר כב לד: ויאמר בלעם אל מלאך יהוה חטאתי כי לא ידעתי כי אתה נצב לקראתי בדרך; ועתה אם רע בעיניך אשובה לי.
> במדבר כב לה: ויאמר מלאך יהוה אל בלעם לך עם האנשים ואפס את הדבר אשר אדבר אליך אתו תדבר; וילך בלעם עם שרי בלק. 
> במדבר כב לו: וישמע בלק כי בא בלעם; ויצא לקראתו אל עיר מואב אשר על גבול ארנן אשר בקצה הגבול.
> במדבר כב לז: ויאמר בלק אל בלעם הלא שלח שלחתי אליך לקרא לך למה לא הלכת אלי; האמנם לא אוכל כבדך.
> במדבר כב לח: ויאמר בלעם אל בלק הנה באתי אליך עתה היכל אוכל דבר מאומה:  הדבר אשר ישים אלהים בפי אתו אדבר.
> במדבר כב לט: וילך בלעם עם בלק; ויבאו קרית חצות.
> במדבר כב מ: ויזבח בלק בקר וצאן; וישלח לבלעם ולשרים אשר אתו.
> במדבר כב מא: ויהי בבקר ויקח בלק את בלעם ויעלהו במות בעל; וירא משם קצה העם.
> במדבר כג א: ויאמר בלעם אל בלק בנה לי בזה שבעה מזבחת; והכן לי בזה שבעה פרים ושבעה אילים.
> במדבר כג ב: ויעש בלק כאשר דבר בלעם; ויעל בלק ובלעם פר ואיל במזבח.
> במדבר כג ג: ויאמר בלעם לבלק התיצב על עלתך ואלכה אולי יקרה יהוה לקראתי ודבר מה יראני והגדתי לך; וילך שפי.
> במדבר כג ד: ויקר אלהים אל בלעם; ויאמר אליו את שבעת המזבחת ערכתי ואעל פר ואיל במזבח.
> במדבר כג ה: וישם יהוה דבר בפי בלעם; ויאמר שוב אל בלק וכה תדבר.
> במדבר כג ו: וישב אליו והנה נצב על עלתו הוא וכל שרי מואב.
> במדבר כג ז: וישא משלו ויאמר:  מן ארם ינחני בלק מלך מואב מהררי קדם לכה ארה לי יעקב ולכה זעמה ישראל.
> במדבר כג ח: מה אקב לא קבה אל; ומה אזעם לא זעם יהוה.
> במדבר כג ט: כי מראש צרים אראנו ומגבעות אשורנו:  הן עם לבדד ישכן ובגוים לא יתחשב.
> במדבר כג י: מי מנה עפר יעקב ומספר את רבע ישראל; תמת נפשי מות ישרים ותהי אחריתי כמהו.
> במדבר כג יא: ויאמר בלק אל בלעם מה עשית לי:  לקב איבי לקחתיך והנה ברכת ברך.
> במדבר כג יב: ויען ויאמר:  הלא את אשר ישים יהוה בפי אתו אשמר לדבר. 
> במדבר כג יג: ויאמר אליו בלק לך נא אתי אל מקום אחר אשר תראנו משם אפס קצהו תראה וכלו לא תראה; וקבנו לי משם.
> במדבר כג יד: ויקחהו שדה צפים אל ראש הפסגה; ויבן שבעה מזבחת ויעל פר ואיל במזבח.
> במדבר כג טו: ויאמר אל בלק התיצב כה על עלתך; ואנכי אקרה כה.
> במדבר כג טז: ויקר יהוה אל בלעם וישם דבר בפיו; ויאמר שוב אל בלק וכה תדבר.
> במדבר כג יז: ויבא אליו והנו נצב על עלתו ושרי מואב אתו; ויאמר לו בלק מה דבר יהוה.
> במדבר כג יח: וישא משלו ויאמר:  קום בלק ושמע האזינה עדי בנו צפר.
> במדבר כג יט: לא איש אל ויכזב ובן אדם ויתנחם; ההוא אמר ולא יעשה ודבר ולא יקימנה.
> במדבר כג כ: הנה ברך לקחתי; וברך ולא אשיבנה.
> במדבר כג כא: לא הביט און ביעקב ולא ראה עמל בישראל; יהוה אלהיו עמו ותרועת מלך בו.
> במדבר כג כב: אל מוציאם ממצרים כתועפת ראם לו.
> במדבר כג כג: כי לא נחש ביעקב ולא קסם בישראל; כעת יאמר ליעקב ולישראל מה פעל אל.
> במדבר כג כד: הן עם כלביא יקום וכארי יתנשא; לא ישכב עד יאכל טרף ודם חללים ישתה.
> במדבר כג כה: ויאמר בלק אל בלעם גם קב לא תקבנו; גם ברך לא תברכנו.
> במדבר כג כו: ויען בלעם ויאמר אל בלק:  הלא דברתי אליך לאמר כל אשר ידבר יהוה אתו אעשה. 
> במדבר כג כז: ויאמר בלק אל בלעם לכה נא אקחך אל מקום אחר; אולי יישר בעיני האלהים וקבתו לי משם.
> במדבר כג כח: ויקח בלק את בלעם ראש הפעור הנשקף על פני הישימן.
> במדבר כג כט: ויאמר בלעם אל בלק בנה לי בזה שבעה מזבחת; והכן לי בזה שבעה פרים ושבעה אילם.
> במדבר כג ל: ויעש בלק כאשר אמר בלעם; ויעל פר ואיל במזבח.
> במדבר כד א: וירא בלעם כי טוב בעיני יהוה לברך את ישראל ולא הלך כפעם בפעם לקראת נחשים; וישת אל המדבר פניו.
> במדבר כד ב: וישא בלעם את עיניו וירא את ישראל שכן לשבטיו; ותהי עליו רוח אלהים.
> במדבר כד ג: וישא משלו ויאמר:  נאם בלעם בנו בער ונאם הגבר שתם העין.
> במדבר כד ד: נאם שמע אמרי אל:  אשר מחזה שדי יחזה נפל וגלוי עינים.
> במדבר כד ה: מה טבו אהליך יעקב; משכנתיך ישראל.
> במדבר כד ו: כנחלים נטיו כגנת עלי נהר; כאהלים נטע יהוה כארזים עלי מים.
> במדבר כד ז: יזל מים מדליו וזרעו במים רבים; וירם מאגג מלכו ותנשא מלכתו.
> במדבר כד ח: אל מוציאו ממצרים כתועפת ראם לו; יאכל גוים צריו ועצמתיהם יגרם וחציו ימחץ.
> במדבר כד ט: כרע שכב כארי וכלביא מי יקימנו; מברכיך ברוך וארריך ארור.
> במדבר כד י: ויחר אף בלק אל בלעם ויספק את כפיו; ויאמר בלק אל בלעם לקב איבי קראתיך והנה ברכת ברך זה שלש פעמים.
> במדבר כד יא: ועתה ברח לך אל מקומך; אמרתי כבד אכבדך והנה מנעך יהוה מכבוד.
> במדבר כד יב: ויאמר בלעם אל בלק:  הלא גם אל מלאכיך אשר שלחת אלי דברתי לאמר.
> במדבר כד יג: אם יתן לי בלק מלא ביתו כסף וזהב לא אוכל לעבר את פי יהוה לעשות טובה או רעה מלבי:  אשר ידבר יהוה אתו אדבר. 
> במדבר כד יד: ועתה הנני הולך לעמי; לכה איעצך אשר יעשה העם הזה לעמך באחרית הימים.
> במדבר כד טו: וישא משלו ויאמר:  נאם בלעם בנו בער ונאם הגבר שתם העין.
> במדבר כד טז: נאם שמע אמרי אל וידע דעת עליון; מחזה שדי יחזה נפל וגלוי עינים.
> במדבר כד יז: אראנו ולא עתה אשורנו ולא קרוב; דרך כוכב מיעקב וקם שבט מישראל ומחץ פאתי מואב וקרקר כל בני שת.
> במדבר כד יח: והיה אדום ירשה והיה ירשה שעיר איביו; וישראל עשה חיל.
> במדבר כד יט: וירד מיעקב; והאביד שריד מעיר.
> במדבר כד כ: וירא את עמלק וישא משלו ויאמר:  ראשית גוים עמלק ואחריתו עדי אבד.
> במדבר כד כא: וירא את הקיני וישא משלו ויאמר:  איתן מושבך ושים בסלע קנך.
> במדבר כד כב: כי אם יהיה לבער קין עד מה אשור תשבך.
> במדבר כד כג: וישא משלו ויאמר:  אוי מי יחיה משמו אל.
> במדבר כד כד: וצים מיד כתים וענו אשור וענו עבר; וגם הוא עדי אבד.
> במדבר כד כה: ויקם בלעם וילך וישב למקמו; וגם בלק הלך לדרכו. 
> במדבר כה א: וישב ישראל בשטים; ויחל העם לזנות אל בנות מואב.
> במדבר כה ב: ותקראן לעם לזבחי אלהיהן; ויאכל העם וישתחוו לאלהיהן.
> במדבר כה ג: ויצמד ישראל לבעל פעור; ויחר אף יהוה בישראל.
> במדבר כה ד: ויאמר יהוה אל משה קח את כל ראשי העם והוקע אותם ליהוה נגד השמש; וישב חרון אף יהוה מישראל.
> במדבר כה ה: ויאמר משה אל שפטי ישראל:  הרגו איש אנשיו הנצמדים לבעל פעור. 
> במדבר כה ו: והנה איש מבני ישראל בא ויקרב אל אחיו את המדינית לעיני משה ולעיני כל עדת בני ישראל; והמה בכים פתח אהל מועד.
> במדבר כה ז: וירא פינחס בן אלעזר בן אהרן הכהן; ויקם מתוך העדה ויקח רמח בידו.
> במדבר כה ח: ויבא אחר איש ישראל אל הקבה וידקר את שניהם את איש ישראל ואת האשה אל קבתה; ותעצר המגפה מעל בני ישראל.
> במדבר כה ט: ויהיו המתים במגפה ארבעה ועשרים אלף.
> במדבר כה י: וידבר יהוה אל משה לאמר.
> במדבר כה יא: פינחס בן אלעזר בן אהרן הכהן השיב את חמתי מעל בני ישראל בקנאו את קנאתי בתוכם; ולא כליתי את בני ישראל בקנאתי.
> במדבר כה יב: לכן אמר:  הנני נתן לו את בריתי שלום.
> במדבר כה יג: והיתה לו ולזרעו אחריו ברית כהנת עולם תחת אשר קנא לאלהיו ויכפר על בני ישראל.
> במדבר כה יד: ושם איש ישראל המכה אשר הכה את המדינית זמרי בן סלוא:  נשיא בית אב לשמעני.
> במדבר כה טו: ושם האשה המכה המדינית כזבי בת צור:  ראש אמות בית אב במדין הוא.
> במדבר כה טז: וידבר יהוה אל משה לאמר.
> במדבר כה יז: צרור את המדינים; והכיתם אותם.
> במדבר כה יח: כי צררים הם לכם בנכליהם אשר נכלו לכם על דבר פעור; ועל דבר כזבי בת נשיא מדין אחתם המכה ביום המגפה על דבר פעור. 
> במדבר כו א: ויהי אחרי המגפה; ויאמר יהוה אל משה ואל אלעזר בן אהרן הכהן לאמר.
> במדבר כו ב: שאו את ראש כל עדת בני ישראל מבן עשרים שנה ומעלה לבית אבתם:  כל יצא צבא בישראל.
> במדבר כו ג: וידבר משה ואלעזר הכהן אתם בערבת מואב:  על ירדן ירחו לאמר.
> במדבר כו ד: מבן עשרים שנה ומעלה כאשר צוה יהוה את משה ובני ישראל היצאים מארץ מצרים.
> במדבר כו ה: ראובן בכור ישראל; בני ראובן חנוך משפחת החנכי לפלוא משפחת הפלאי.
> במדבר כו ו: לחצרן משפחת החצרוני; לכרמי משפחת הכרמי.
> במדבר כו ז: אלה משפחת הראובני; ויהיו פקדיהם שלשה וארבעים אלף ושבע מאות ושלשים.
> במדבר כו ח: ובני פלוא אליאב.
> במדבר כו ט: ובני אליאב נמואל ודתן ואבירם:  הוא דתן ואבירם קרואי (קריאי) העדה אשר הצו על משה ועל אהרן בעדת קרח בהצתם על יהוה.
> במדבר כו י: ותפתח הארץ את פיה ותבלע אתם ואת קרח במות העדה:  באכל האש את חמשים ומאתים איש ויהיו לנס.
> במדבר כו יא: ובני קרח לא מתו.
> במדבר כו יב: בני שמעון למשפחתם לנמואל משפחת הנמואלי לימין משפחת הימיני; ליכין משפחת היכיני.
> במדבר כו יג: לזרח משפחת הזרחי; לשאול משפחת השאולי.
> במדבר כו יד: אלה משפחת השמעני שנים ועשרים אלף ומאתים.
> במדבר כו טו: בני גד למשפחתם לצפון משפחת הצפוני לחגי משפחת החגי; לשוני משפחת השוני.
> במדבר כו טז: לאזני משפחת האזני; לערי משפחת הערי.
> במדבר כו יז: לארוד משפחת הארודי; לאראלי משפחת האראלי.
> במדבר כו יח: אלה משפחת בני גד לפקדיהם ארבעים אלף וחמש מאות.
> במדבר כו יט: בני יהודה ער ואונן; וימת ער ואונן בארץ כנען.
> במדבר כו כ: ויהיו בני יהודה למשפחתם לשלה משפחת השלני לפרץ משפחת הפרצי; לזרח משפחת הזרחי.
> במדבר כו כא: ויהיו בני פרץ לחצרן משפחת החצרני; לחמול משפחת החמולי.
> במדבר כו כב: אלה משפחת יהודה לפקדיהם ששה ושבעים אלף וחמש מאות.
> במדבר כו כג: בני יששכר למשפחתם תולע משפחת התולעי; לפוה משפחת הפוני.
> במדבר כו כד: לישוב משפחת הישבי; לשמרן משפחת השמרני.
> במדבר כו כה: אלה משפחת יששכר לפקדיהם ארבעה וששים אלף ושלש מאות.
> במדבר כו כו: בני זבולן למשפחתם לסרד משפחת הסרדי לאלון משפחת האלני; ליחלאל משפחת היחלאלי.
> במדבר כו כז: אלה משפחת הזבולני לפקדיהם ששים אלף וחמש מאות.
> במדבר כו כח: בני יוסף למשפחתם מנשה ואפרים.
> במדבר כו כט: בני מנשה למכיר משפחת המכירי ומכיר הוליד את גלעד; לגלעד משפחת הגלעדי.
> במדבר כו ל: אלה בני גלעד איעזר משפחת האיעזרי; לחלק משפחת החלקי.
> במדבר כו לא: ואשריאל משפחת האשראלי; ושכם משפחת השכמי.
> במדבר כו לב: ושמידע משפחת השמידעי; וחפר משפחת החפרי.
> במדבר כו לג: וצלפחד בן חפר לא היו לו בנים כי אם בנות:  ושם בנות צלפחד מחלה ונעה חגלה מלכה ותרצה.
> במדבר כו לד: אלה משפחת מנשה; ופקדיהם שנים וחמשים אלף ושבע מאות.
> במדבר כו לה: אלה בני אפרים למשפחתם לשותלח משפחת השתלחי לבכר משפחת הבכרי; לתחן משפחת התחני.
> במדבר כו לו: ואלה בני שותלח לערן משפחת הערני.
> במדבר כו לז: אלה משפחת בני אפרים לפקדיהם שנים ושלשים אלף וחמש מאות; אלה בני יוסף למשפחתם.
> במדבר כו לח: בני בנימן למשפחתם לבלע משפחת הבלעי לאשבל משפחת האשבלי; לאחירם משפחת האחירמי.
> במדבר כו לט: לשפופם משפחת השופמי; לחופם משפחת החופמי.
> במדבר כו מ: ויהיו בני בלע ארד ונעמן משפחת הארדי לנעמן משפחת הנעמי.
> במדבר כו מא: אלה בני בנימן למשפחתם; ופקדיהם חמשה וארבעים אלף ושש מאות.
> במדבר כו מב: אלה בני דן למשפחתם לשוחם משפחת השוחמי; אלה משפחת דן למשפחתם.
> במדבר כו מג: כל משפחת השוחמי לפקדיהם ארבעה וששים אלף וארבע מאות.
> במדבר כו מד: בני אשר למשפחתם לימנה משפחת הימנה לישוי משפחת הישוי; לבריעה משפחת הבריעי.
> במדבר כו מה: לבני בריעה לחבר משפחת החברי; למלכיאל משפחת המלכיאלי.
> במדבר כו מו: ושם בת אשר שרח.
> במדבר כו מז: אלה משפחת בני אשר לפקדיהם שלשה וחמשים אלף וארבע מאות.
> במדבר כו מח: בני נפתלי למשפחתם ליחצאל משפחת היחצאלי; לגוני משפחת הגוני.
> במדבר כו מט: ליצר משפחת היצרי; לשלם משפחת השלמי.
> במדבר כו נ: אלה משפחת נפתלי למשפחתם; ופקדיהם חמשה וארבעים אלף וארבע מאות.
> במדבר כו נא: אלה פקודי בני ישראל שש מאות אלף ואלף; שבע מאות ושלשים.
> במדבר כו נב: וידבר יהוה אל משה לאמר.
> במדבר כו נג: לאלה תחלק הארץ בנחלה במספר שמות.
> במדבר כו נד: לרב תרבה נחלתו ולמעט תמעיט נחלתו:  איש לפי פקדיו יתן נחלתו.
> במדבר כו נה: אך בגורל יחלק את הארץ:  לשמות מטות אבתם ינחלו.
> במדבר כו נו: על פי הגורל תחלק נחלתו בין רב למעט.
> במדבר כו נז: ואלה פקודי הלוי למשפחתם לגרשון משפחת הגרשני לקהת משפחת הקהתי; למררי משפחת המררי.
> במדבר כו נח: אלה משפחת לוי משפחת הלבני משפחת החברני משפחת המחלי משפחת המושי משפחת הקרחי; וקהת הולד את עמרם.
> במדבר כו נט: ושם אשת עמרם יוכבד בת לוי אשר ילדה אתה ללוי במצרים; ותלד לעמרם את אהרן ואת משה ואת מרים אחתם.
> במדבר כו ס: ויולד לאהרן את נדב ואת אביהוא את אלעזר ואת איתמר.
> במדבר כו סא: וימת נדב ואביהוא בהקריבם אש זרה לפני יהוה.
> במדבר כו סב: ויהיו פקדיהם שלשה ועשרים אלף כל זכר מבן חדש ומעלה:  כי לא התפקדו בתוך בני ישראל כי לא נתן להם נחלה בתוך בני ישראל.
> במדבר כו סג: אלה פקודי משה ואלעזר הכהן אשר פקדו את בני ישראל בערבת מואב על ירדן ירחו.
> במדבר כו סד: ובאלה לא היה איש מפקודי משה ואהרן הכהן אשר פקדו את בני ישראל במדבר סיני.
> במדבר כו סה: כי אמר יהוה להם מות ימתו במדבר; ולא נותר מהם איש כי אם כלב בן יפנה ויהושע בן נון. 
> במדבר כז א: ותקרבנה בנות צלפחד בן חפר בן גלעד בן מכיר בן מנשה למשפחת מנשה בן יוסף; ואלה שמות בנתיו מחלה נעה וחגלה ומלכה ותרצה.
> במדבר כז ב: ותעמדנה לפני משה ולפני אלעזר הכהן ולפני הנשיאם וכל העדה פתח אהל מועד לאמר.
> במדבר כז ג: אבינו מת במדבר והוא לא היה בתוך העדה הנועדים על יהוה בעדת קרח:  כי בחטאו מת ובנים לא היו לו.
> במדבר כז ד: למה יגרע שם אבינו מתוך משפחתו כי אין לו בן; תנה לנו אחזה בתוך אחי אבינו.
> במדבר כז ה: ויקרב משה את משפטן לפני יהוה.
> במדבר כז ו: ויאמר יהוה אל משה לאמר.
> במדבר כז ז: כן בנות צלפחד דברת נתן תתן להם אחזת נחלה בתוך אחי אביהם; והעברת את נחלת אביהן להן.
> במדבר כז ח: ואל בני ישראל תדבר לאמר:  איש כי ימות ובן אין לו והעברתם את נחלתו לבתו.
> במדבר כז ט: ואם אין לו בת ונתתם את נחלתו לאחיו.
> במדבר כז י: ואם אין לו אחים ונתתם את נחלתו לאחי אביו.
> במדבר כז יא: ואם אין אחים לאביו ונתתם את נחלתו לשארו הקרב אליו ממשפחתו וירש אתה; והיתה לבני ישראל לחקת משפט כאשר צוה יהוה את משה.
> במדבר כז יב: ויאמר יהוה אל משה עלה אל הר העברים הזה; וראה את הארץ אשר נתתי לבני ישראל.
> במדבר כז יג: וראיתה אתה ונאספת אל עמיך גם אתה כאשר נאסף אהרן אחיך.
> במדבר כז יד: כאשר מריתם פי במדבר צן במריבת העדה להקדישני במים לעיניהם:  הם מי מריבת קדש מדבר צן. 
> במדבר כז טו: וידבר משה אל יהוה לאמר.
> במדבר כז טז: יפקד יהוה אלהי הרוחת לכל בשר איש על העדה.
> במדבר כז יז: אשר יצא לפניהם ואשר יבא לפניהם ואשר יוציאם ואשר יביאם; ולא תהיה עדת יהוה כצאן אשר אין להם רעה.
> במדבר כז יח: ויאמר יהוה אל משה קח לך את יהושע בן נון איש אשר רוח בו; וסמכת את ידך עליו.
> במדבר כז יט: והעמדת אתו לפני אלעזר הכהן ולפני כל העדה; וצויתה אתו לעיניהם.
> במדבר כז כ: ונתתה מהודך עליו למען ישמעו כל עדת בני ישראל.
> במדבר כז כא: ולפני אלעזר הכהן יעמד ושאל לו במשפט האורים לפני יהוה:  על פיו יצאו ועל פיו יבאו הוא וכל בני ישראל אתו וכל העדה.
> במדבר כז כב: ויעש משה כאשר צוה יהוה אתו; ויקח את יהושע ויעמדהו לפני אלעזר הכהן ולפני כל העדה.
> במדבר כז כג: ויסמך את ידיו עליו ויצוהו כאשר דבר יהוה ביד משה. 
> במדבר כח א: וידבר יהוה אל משה לאמר.
> במדבר כח ב: צו את בני ישראל ואמרת אלהם:  את קרבני לחמי לאשי ריח ניחחי תשמרו להקריב לי במועדו.
> במדבר כח ג: ואמרת להם זה האשה אשר תקריבו ליהוה:  כבשים בני שנה תמימם שנים ליום עלה תמיד.
> במדבר כח ד: את הכבש אחד תעשה בבקר; ואת הכבש השני תעשה בין הערבים.
> במדבר כח ה: ועשירית האיפה סלת למנחה בלולה בשמן כתית רביעת ההין.
> במדבר כח ו: עלת תמיד העשיה בהר סיני לריח ניחח אשה ליהוה.
> במדבר כח ז: ונסכו רביעת ההין לכבש האחד; בקדש הסך נסך שכר ליהוה.
> במדבר כח ח: ואת הכבש השני תעשה בין הערבים:  כמנחת הבקר וכנסכו תעשה אשה ריח ניחח ליהוה. 
> במדבר כח ט: וביום השבת שני כבשים בני שנה תמימם; ושני עשרנים סלת מנחה בלולה בשמן ונסכו.
> במדבר כח י: עלת שבת בשבתו על עלת התמיד ונסכה. 
> במדבר כח יא: ובראשי חדשיכם תקריבו עלה ליהוה:  פרים בני בקר שנים ואיל אחד כבשים בני שנה שבעה תמימם.
> במדבר כח יב: ושלשה עשרנים סלת מנחה בלולה בשמן לפר האחד; ושני עשרנים סלת מנחה בלולה בשמן לאיל האחד.
> במדבר כח יג: ועשרן עשרון סלת מנחה בלולה בשמן לכבש האחד; עלה ריח ניחח אשה ליהוה.
> במדבר כח יד: ונסכיהם חצי ההין יהיה לפר ושלישת ההין לאיל ורביעת ההין לכבש יין:  זאת עלת חדש בחדשו לחדשי השנה.
> במדבר כח טו: ושעיר עזים אחד לחטאת ליהוה על עלת התמיד יעשה ונסכו. 
> במדבר כח טז: ובחדש הראשון בארבעה עשר יום לחדש:  פסח ליהוה.
> במדבר כח יז: ובחמשה עשר יום לחדש הזה חג:  שבעת ימים מצות יאכל.
> במדבר כח יח: ביום הראשון מקרא קדש:  כל מלאכת עבדה לא תעשו.
> במדבר כח יט: והקרבתם אשה עלה ליהוה פרים בני בקר שנים ואיל אחד; ושבעה כבשים בני שנה תמימם יהיו לכם.
> במדבר כח כ: ומנחתם סלת בלולה בשמן:  שלשה עשרנים לפר ושני עשרנים לאיל תעשו.
> במדבר כח כא: עשרון עשרון תעשה לכבש האחד לשבעת הכבשים.
> במדבר כח כב: ושעיר חטאת אחד לכפר עליכם.
> במדבר כח כג: מלבד עלת הבקר אשר לעלת התמיד תעשו את אלה.
> במדבר כח כד: כאלה תעשו ליום שבעת ימים לחם אשה ריח ניחח ליהוה; על עולת התמיד יעשה ונסכו.
> במדבר כח כה: וביום השביעי מקרא קדש יהיה לכם:  כל מלאכת עבדה לא תעשו. 
> במדבר כח כו: וביום הבכורים בהקריבכם מנחה חדשה ליהוה בשבעתיכם:  מקרא קדש יהיה לכם כל מלאכת עבדה לא תעשו.
> במדבר כח כז: והקרבתם עולה לריח ניחח ליהוה פרים בני בקר שנים איל אחד; שבעה כבשים בני שנה.
> במדבר כח כח: ומנחתם סלת בלולה בשמן:  שלשה עשרנים לפר האחד שני עשרנים לאיל האחד.
> במדבר כח כט: עשרון עשרון לכבש האחד לשבעת הכבשים.
> במדבר כח ל: שעיר עזים אחד לכפר עליכם.
> במדבר כח לא: מלבד עלת התמיד ומנחתו תעשו; תמימם יהיו לכם ונסכיהם. 
> במדבר כט א: ובחדש השביעי באחד לחדש מקרא קדש יהיה לכם כל מלאכת עבדה לא תעשו:  יום תרועה יהיה לכם.
> במדבר כט ב: ועשיתם עלה לריח ניחח ליהוה פר בן בקר אחד איל אחד; כבשים בני שנה שבעה תמימם.
> במדבר כט ג: ומנחתם סלת בלולה בשמן:  שלשה עשרנים לפר שני עשרנים לאיל.
> במדבר כט ד: ועשרון אחד לכבש האחד לשבעת הכבשים.
> במדבר כט ה: ושעיר עזים אחד חטאת לכפר עליכם.
> במדבר כט ו: מלבד עלת החדש ומנחתה ועלת התמיד ומנחתה ונסכיהם כמשפטם:  לריח ניחח אשה ליהוה. 
> במדבר כט ז: ובעשור לחדש השביעי הזה מקרא קדש יהיה לכם ועניתם את נפשתיכם; כל מלאכה לא תעשו.
> במדבר כט ח: והקרבתם עלה ליהוה ריח ניחח פר בן בקר אחד איל אחד; כבשים בני שנה שבעה תמימם יהיו לכם.
> במדבר כט ט: ומנחתם סלת בלולה בשמן:  שלשה עשרנים לפר שני עשרנים לאיל האחד.
> במדבר כט י: עשרון עשרון לכבש האחד לשבעת הכבשים.
> במדבר כט יא: שעיר עזים אחד חטאת; מלבד חטאת הכפרים ועלת התמיד ומנחתה ונסכיהם. 
> במדבר כט יב: ובחמשה עשר יום לחדש השביעי מקרא קדש יהיה לכם כל מלאכת עבדה לא תעשו; וחגתם חג ליהוה שבעת ימים.
> במדבר כט יג: והקרבתם עלה אשה ריח ניחח ליהוה פרים בני בקר שלשה עשר אילם שנים; כבשים בני שנה ארבעה עשר תמימם יהיו.
> במדבר כט יד: ומנחתם סלת בלולה בשמן:  שלשה עשרנים לפר האחד לשלשה עשר פרים שני עשרנים לאיל האחד לשני האילם.
> במדבר כט טו: ועשרון עשרון לכבש האחד לארבעה עשר כבשים.
> במדבר כט טז: ושעיר עזים אחד חטאת; מלבד עלת התמיד מנחתה ונסכה.
> במדבר כט יז: וביום השני פרים בני בקר שנים עשר אילם שנים; כבשים בני שנה ארבעה עשר תמימם.
> במדבר כט יח: ומנחתם ונסכיהם לפרים לאילם ולכבשים במספרם כמשפט.
> במדבר כט יט: ושעיר עזים אחד חטאת; מלבד עלת התמיד ומנחתה ונסכיהם.
> במדבר כט כ: וביום השלישי פרים עשתי עשר אילם שנים; כבשים בני שנה ארבעה עשר תמימם.
> במדבר כט כא: ומנחתם ונסכיהם לפרים לאילם ולכבשים במספרם כמשפט.
> במדבר כט כב: ושעיר חטאת אחד; מלבד עלת התמיד ומנחתה ונסכה.
> במדבר כט כג: וביום הרביעי פרים עשרה אילם שנים; כבשים בני שנה ארבעה עשר תמימם.
> במדבר כט כד: מנחתם ונסכיהם לפרים לאילם ולכבשים במספרם כמשפט.
> במדבר כט כה: ושעיר עזים אחד חטאת; מלבד עלת התמיד מנחתה ונסכה.
> במדבר כט כו: וביום החמישי פרים תשעה אילם שנים; כבשים בני שנה ארבעה עשר תמימם.
> במדבר כט כז: ומנחתם ונסכיהם לפרים לאילם ולכבשים במספרם כמשפט.
> במדבר כט כח: ושעיר חטאת אחד; מלבד עלת התמיד ומנחתה ונסכה.
> במדבר כט כט: וביום הששי פרים שמנה אילם שנים; כבשים בני שנה ארבעה עשר תמימם.
> במדבר כט ל: ומנחתם ונסכיהם לפרים לאילם ולכבשים במספרם כמשפט.
> במדבר כט לא: ושעיר חטאת אחד; מלבד עלת התמיד מנחתה ונסכיה.
> במדבר כט לב: וביום השביעי פרים שבעה אילם שנים; כבשים בני שנה ארבעה עשר תמימם.
> במדבר כט לג: ומנחתם ונסכהם לפרים לאילם ולכבשים במספרם כמשפטם.
> במדבר כט לד: ושעיר חטאת אחד; מלבד עלת התמיד מנחתה ונסכה.
> במדבר כט לה: ביום השמיני עצרת תהיה לכם:  כל מלאכת עבדה לא תעשו.
> במדבר כט לו: והקרבתם עלה אשה ריח ניחח ליהוה פר אחד איל אחד; כבשים בני שנה שבעה תמימם.
> במדבר כט לז: מנחתם ונסכיהם לפר לאיל ולכבשים במספרם כמשפט.
> במדבר כט לח: ושעיר חטאת אחד; מלבד עלת התמיד ומנחתה ונסכה.
> במדבר כט לט: אלה תעשו ליהוה במועדיכם לבד מנדריכם ונדבתיכם לעלתיכם ולמנחתיכם ולנסכיכם ולשלמיכם.
> במדבר ל א: ויאמר משה אל בני ישראל ככל אשר צוה יהוה את משה. 
> במדבר ל ב: וידבר משה אל ראשי המטות לבני ישראל לאמר:  זה הדבר אשר צוה יהוה.
> במדבר ל ג: איש כי ידר נדר ליהוה או השבע שבעה לאסר אסר על נפשו לא יחל דברו:  ככל היצא מפיו יעשה.
> במדבר ל ד: ואשה כי תדר נדר ליהוה ואסרה אסר בבית אביה בנעריה.
> במדבר ל ה: ושמע אביה את נדרה ואסרה אשר אסרה על נפשה והחריש לה אביה וקמו כל נדריה וכל אסר אשר אסרה על נפשה יקום.
> במדבר ל ו: ואם הניא אביה אתה ביום שמעו כל נדריה ואסריה אשר אסרה על נפשה לא יקום; ויהוה יסלח לה כי הניא אביה אתה.
> במדבר ל ז: ואם היו תהיה לאיש ונדריה עליה או מבטא שפתיה אשר אסרה על נפשה.
> במדבר ל ח: ושמע אישה ביום שמעו והחריש לה:  וקמו נדריה ואסרה אשר אסרה על נפשה יקמו.
> במדבר ל ט: ואם ביום שמע אישה יניא אותה והפר את נדרה אשר עליה ואת מבטא שפתיה אשר אסרה על נפשה ויהוה יסלח לה.
> במדבר ל י: ונדר אלמנה וגרושה כל אשר אסרה על נפשה יקום עליה.
> במדבר ל יא: ואם בית אישה נדרה או אסרה אסר על נפשה בשבעה.
> במדבר ל יב: ושמע אישה והחרש לה לא הניא אתה וקמו כל נדריה וכל אסר אשר אסרה על נפשה יקום.
> במדבר ל יג: ואם הפר יפר אתם אישה ביום שמעו כל מוצא שפתיה לנדריה ולאסר נפשה לא יקום:  אישה הפרם ויהוה יסלח לה.
> במדבר ל יד: כל נדר וכל שבעת אסר לענת נפש אישה יקימנו ואישה יפרנו.
> במדבר ל טו: ואם החרש יחריש לה אישה מיום אל יום והקים את כל נדריה או את כל אסריה אשר עליה הקים אתם כי החרש לה ביום שמעו.
> במדבר ל טז: ואם הפר יפר אתם אחרי שמעו ונשא את עונה.
> במדבר ל יז: אלה החקים אשר צוה יהוה את משה בין איש לאשתו בין אב לבתו בנעריה בית אביה. 
> במדבר לא א: וידבר יהוה אל משה לאמר.
> במדבר לא ב: נקם נקמת בני ישראל מאת המדינים; אחר תאסף אל עמיך.
> במדבר לא ג: וידבר משה אל העם לאמר החלצו מאתכם אנשים לצבא; ויהיו על מדין לתת נקמת יהוה במדין.
> במדבר לא ד: אלף למטה אלף למטה לכל מטות ישראל תשלחו לצבא.
> במדבר לא ה: וימסרו מאלפי ישראל אלף למטה שנים עשר אלף חלוצי צבא.
> במדבר לא ו: וישלח אתם משה אלף למטה לצבא:  אתם ואת פינחס בן אלעזר הכהן לצבא וכלי הקדש וחצצרות התרועה בידו.
> במדבר לא ז: ויצבאו על מדין כאשר צוה יהוה את משה; ויהרגו כל זכר.
> במדבר לא ח: ואת מלכי מדין הרגו על חלליהם את אוי ואת רקם ואת צור ואת חור ואת רבע חמשת מלכי מדין; ואת בלעם בן בעור הרגו בחרב.
> במדבר לא ט: וישבו בני ישראל את נשי מדין ואת טפם; ואת כל בהמתם ואת כל מקנהם ואת כל חילם בזזו.
> במדבר לא י: ואת כל עריהם במושבתם ואת כל טירתם שרפו באש. 
> במדבר לא יא: ויקחו את כל השלל ואת כל המלקוח באדם ובבהמה.
> במדבר לא יב: ויבאו אל משה ואל אלעזר הכהן ואל עדת בני ישראל את השבי ואת המלקוח ואת השלל אל המחנה:  אל ערבת מואב אשר על ירדן ירחו.
> במדבר לא יג: ויצאו משה ואלעזר הכהן וכל נשיאי העדה לקראתם:  אל מחוץ למחנה.
> במדבר לא יד: ויקצף משה על פקודי החיל שרי האלפים ושרי המאות הבאים מצבא המלחמה.
> במדבר לא טו: ויאמר אליהם משה:  החייתם כל נקבה.
> במדבר לא טז: הן הנה היו לבני ישראל בדבר בלעם למסר מעל ביהוה על דבר פעור; ותהי המגפה בעדת יהוה.
> במדבר לא יז: ועתה הרגו כל זכר בטף; וכל אשה ידעת איש למשכב זכר הרגו.
> במדבר לא יח: וכל הטף בנשים אשר לא ידעו משכב זכר החיו לכם. 
> במדבר לא יט: ואתם חנו מחוץ למחנה שבעת ימים:  כל הרג נפש וכל נגע בחלל תתחטאו ביום השלישי וביום השביעי אתם ושביכם.
> במדבר לא כ: וכל בגד וכל כלי עור וכל מעשה עזים וכל כלי עץ תתחטאו.
> במדבר לא כא: ויאמר אלעזר הכהן אל אנשי הצבא הבאים למלחמה:  זאת חקת התורה אשר צוה יהוה את משה.
> במדבר לא כב: אך את הזהב ואת הכסף; את הנחשת את הברזל את הבדיל ואת העפרת.
> במדבר לא כג: כל דבר אשר יבא באש תעבירו באש וטהר אך במי נדה יתחטא; וכל אשר לא יבא באש תעבירו במים.
> במדבר לא כד: וכבסתם בגדיכם ביום השביעי וטהרתם; ואחר תבאו אל המחנה. 
> במדבר לא כה: ויאמר יהוה אל משה לאמר.
> במדבר לא כו: שא את ראש מלקוח השבי באדם ובבהמה אתה ואלעזר הכהן וראשי אבות העדה.
> במדבר לא כז: וחצית את המלקוח בין תפשי המלחמה היצאים לצבא ובין כל העדה.
> במדבר לא כח: והרמת מכס ליהוה מאת אנשי המלחמה היצאים לצבא אחד נפש מחמש המאות:  מן האדם ומן הבקר ומן החמרים ומן הצאן.
> במדבר לא כט: ממחציתם תקחו; ונתתה לאלעזר הכהן תרומת יהוה.
> במדבר לא ל: וממחצת בני ישראל תקח אחד אחז מן החמשים מן האדם מן הבקר מן החמרים ומן הצאן מכל הבהמה; ונתתה אתם ללוים שמרי משמרת משכן יהוה.
> במדבר לא לא: ויעש משה ואלעזר הכהן כאשר צוה יהוה את משה.
> במדבר לא לב: ויהי המלקוח יתר הבז אשר בזזו עם הצבא:  צאן שש מאות אלף ושבעים אלף וחמשת אלפים.
> במדבר לא לג: ובקר שנים ושבעים אלף.
> במדבר לא לד: וחמרים אחד וששים אלף.
> במדבר לא לה: ונפש אדם מן הנשים אשר לא ידעו משכב זכר:  כל נפש שנים ושלשים אלף.
> במדבר לא לו: ותהי המחצה חלק היצאים בצבא:  מספר הצאן שלש מאות אלף ושלשים אלף ושבעת אלפים וחמש מאות.
> במדבר לא לז: ויהי המכס ליהוה מן הצאן שש מאות חמש ושבעים.
> במדבר לא לח: והבקר ששה ושלשים אלף; ומכסם ליהוה שנים ושבעים.
> במדבר לא לט: וחמרים שלשים אלף וחמש מאות; ומכסם ליהוה אחד וששים.
> במדבר לא מ: ונפש אדם ששה עשר אלף; ומכסם ליהוה שנים ושלשים נפש.
> במדבר לא מא: ויתן משה את מכס תרומת יהוה לאלעזר הכהן כאשר צוה יהוה את משה.
> במדבר לא מב: וממחצית בני ישראל אשר חצה משה מן האנשים הצבאים.
> במדבר לא מג: ותהי מחצת העדה מן הצאן שלש מאות אלף ושלשים אלף שבעת אלפים וחמש מאות.
> במדבר לא מד: ובקר ששה ושלשים אלף.
> במדבר לא מה: וחמרים שלשים אלף וחמש מאות.
> במדבר לא מו: ונפש אדם ששה עשר אלף.
> במדבר לא מז: ויקח משה ממחצת בני ישראל את האחז אחד מן החמשים מן האדם ומן הבהמה; ויתן אתם ללוים שמרי משמרת משכן יהוה כאשר צוה יהוה את משה. 
> במדבר לא מח: ויקרבו אל משה הפקדים אשר לאלפי הצבא שרי האלפים ושרי המאות.
> במדבר לא מט: ויאמרו אל משה עבדיך נשאו את ראש אנשי המלחמה אשר בידנו; ולא נפקד ממנו איש.
> במדבר לא נ: ונקרב את קרבן יהוה איש אשר מצא כלי זהב אצעדה וצמיד טבעת עגיל וכומז לכפר על נפשתינו לפני יהוה.
> במדבר לא נא: ויקח משה ואלעזר הכהן את הזהב מאתם:  כל כלי מעשה.
> במדבר לא נב: ויהי כל זהב התרומה אשר הרימו ליהוה ששה עשר אלף שבע מאות וחמשים שקל:  מאת שרי האלפים ומאת שרי המאות.
> במדבר לא נג: אנשי הצבא בזזו איש לו.
> במדבר לא נד: ויקח משה ואלעזר הכהן את הזהב מאת שרי האלפים והמאות; ויבאו אתו אל אהל מועד זכרון לבני ישראל לפני יהוה. 
> במדבר לב א: ומקנה רב היה לבני ראובן ולבני גד עצום מאד; ויראו את ארץ יעזר ואת ארץ גלעד והנה המקום מקום מקנה.
> במדבר לב ב: ויבאו בני גד ובני ראובן; ויאמרו אל משה ואל אלעזר הכהן ואל נשיאי העדה לאמר.
> במדבר לב ג: עטרות ודיבן ויעזר ונמרה וחשבון ואלעלה ושבם ונבו ובען.
> במדבר לב ד: הארץ אשר הכה יהוה לפני עדת ישראל ארץ מקנה הוא; ולעבדיך מקנה.
> במדבר לב ה: ויאמרו אם מצאנו חן בעיניך יתן את הארץ הזאת לעבדיך לאחזה:  אל תעברנו את הירדן.
> במדבר לב ו: ויאמר משה לבני גד ולבני ראובן:  האחיכם יבאו למלחמה ואתם תשבו פה.
> במדבר לב ז: ולמה תנואון (תניאון) את לב בני ישראל מעבר אל הארץ אשר נתן להם יהוה.
> במדבר לב ח: כה עשו אבתיכם בשלחי אתם מקדש ברנע לראות את הארץ.
> במדבר לב ט: ויעלו עד נחל אשכול ויראו את הארץ ויניאו את לב בני ישראל לבלתי בא אל הארץ אשר נתן להם יהוה.
> במדבר לב י: ויחר אף יהוה ביום ההוא; וישבע לאמר.
> במדבר לב יא: אם יראו האנשים העלים ממצרים מבן עשרים שנה ומעלה את האדמה אשר נשבעתי לאברהם ליצחק וליעקב:  כי לא מלאו אחרי.
> במדבר לב יב: בלתי כלב בן יפנה הקנזי ויהושע בן נון:  כי מלאו אחרי יהוה.
> במדבר לב יג: ויחר אף יהוה בישראל וינעם במדבר ארבעים שנה עד תם כל הדור העשה הרע בעיני יהוה.
> במדבר לב יד: והנה קמתם תחת אבתיכם תרבות אנשים חטאים:  לספות עוד על חרון אף יהוה אל ישראל.
> במדבר לב טו: כי תשובן מאחריו ויסף עוד להניחו במדבר; ושחתם לכל העם הזה.
> במדבר לב טז: ויגשו אליו ויאמרו גדרת צאן נבנה למקננו פה וערים לטפנו.
> במדבר לב יז: ואנחנו נחלץ חשים לפני בני ישראל עד אשר אם הביאנם אל מקומם; וישב טפנו בערי המבצר מפני ישבי הארץ.
> במדבר לב יח: לא נשוב אל בתינו עד התנחל בני ישראל איש נחלתו.
> במדבר לב יט: כי לא ננחל אתם מעבר לירדן והלאה:  כי באה נחלתנו אלינו מעבר הירדן מזרחה.
> במדבר לב כ: ויאמר אליהם משה אם תעשון את הדבר הזה:  אם תחלצו לפני יהוה למלחמה.
> במדבר לב כא: ועבר לכם כל חלוץ את הירדן לפני יהוה עד הורישו את איביו מפניו.
> במדבר לב כב: ונכבשה הארץ לפני יהוה ואחר תשבו והייתם נקים מיהוה ומישראל; והיתה הארץ הזאת לכם לאחזה לפני יהוה.
> במדבר לב כג: ואם לא תעשון כן הנה חטאתם ליהוה; ודעו חטאתכם אשר תמצא אתכם.
> במדבר לב כד: בנו לכם ערים לטפכם וגדרת לצנאכם; והיצא מפיכם תעשו.
> במדבר לב כה: ויאמר בני גד ובני ראובן אל משה לאמר:  עבדיך יעשו כאשר אדני מצוה.
> במדבר לב כו: טפנו נשינו מקננו וכל בהמתנו יהיו שם בערי הגלעד.
> במדבר לב כז: ועבדיך יעברו כל חלוץ צבא לפני יהוה למלחמה:  כאשר אדני דבר.
> במדבר לב כח: ויצו להם משה את אלעזר הכהן ואת יהושע בן נון; ואת ראשי אבות המטות לבני ישראל.
> במדבר לב כט: ויאמר משה אלהם אם יעברו בני גד ובני ראובן אתכם את הירדן כל חלוץ למלחמה לפני יהוה ונכבשה הארץ לפניכם ונתתם להם את ארץ הגלעד לאחזה.
> במדבר לב ל: ואם לא יעברו חלוצים אתכם ונאחזו בתככם בארץ כנען.
> במדבר לב לא: ויענו בני גד ובני ראובן לאמר:  את אשר דבר יהוה אל עבדיך כן נעשה.
> במדבר לב לב: נחנו נעבר חלוצים לפני יהוה ארץ כנען; ואתנו אחזת נחלתנו מעבר לירדן.
> במדבר לב לג: ויתן להם משה לבני גד ולבני ראובן ולחצי שבט מנשה בן יוסף את ממלכת סיחן מלך האמרי ואת ממלכת עוג מלך הבשן:  הארץ לעריה בגבלת ערי הארץ סביב.
> במדבר לב לד: ויבנו בני גד את דיבן ואת עטרת ואת ערער.
> במדבר לב לה: ואת עטרת שופן ואת יעזר ויגבהה.
> במדבר לב לו: ואת בית נמרה ואת בית הרן:  ערי מבצר וגדרת צאן.
> במדבר לב לז: ובני ראובן בנו את חשבון ואת אלעלא ואת קריתים.
> במדבר לב לח: ואת נבו ואת בעל מעון מוסבת שם ואת שבמה; ויקראו בשמת את שמות הערים אשר בנו.
> במדבר לב לט: וילכו בני מכיר בן מנשה גלעדה וילכדה; ויורש את האמרי אשר בה.
> במדבר לב מ: ויתן משה את הגלעד למכיר בן מנשה; וישב בה.
> במדבר לב מא: ויאיר בן מנשה הלך וילכד את חותיהם; ויקרא אתהן חות יאיר.
> במדבר לב מב: ונבח הלך וילכד את קנת ואת בנתיה; ויקרא לה נבח בשמו. 
> במדבר לג א: אלה מסעי בני ישראל אשר יצאו מארץ מצרים לצבאתם:  ביד משה ואהרן.
> במדבר לג ב: ויכתב משה את מוצאיהם למסעיהם על פי יהוה; ואלה מסעיהם למוצאיהם.
> במדבר לג ג: ויסעו מרעמסס בחדש הראשון בחמשה עשר יום לחדש הראשון:  ממחרת הפסח יצאו בני ישראל ביד רמה לעיני כל מצרים.
> במדבר לג ד: ומצרים מקברים את אשר הכה יהוה בהם כל בכור; ובאלהיהם עשה יהוה שפטים.
> במדבר לג ה: ויסעו בני ישראל מרעמסס; ויחנו בסכת.
> במדבר לג ו: ויסעו מסכת; ויחנו באתם אשר בקצה המדבר.
> במדבר לג ז: ויסעו מאתם וישב על פי החירת אשר על פני בעל צפון; ויחנו לפני מגדל.
> במדבר לג ח: ויסעו מפני החירת ויעברו בתוך הים המדברה; וילכו דרך שלשת ימים במדבר אתם ויחנו במרה.
> במדבר לג ט: ויסעו ממרה ויבאו אילמה; ובאילם שתים עשרה עינת מים ושבעים תמרים ויחנו שם.
> במדבר לג י: ויסעו מאילם; ויחנו על ים סוף.
> במדבר לג יא: ויסעו מים סוף; ויחנו במדבר סין.
> במדבר לג יב: ויסעו ממדבר סין; ויחנו בדפקה.
> במדבר לג יג: ויסעו מדפקה; ויחנו באלוש.
> במדבר לג יד: ויסעו מאלוש; ויחנו ברפידם ולא היה שם מים לעם לשתות.
> במדבר לג טו: ויסעו מרפידם; ויחנו במדבר סיני.
> במדבר לג טז: ויסעו ממדבר סיני; ויחנו בקברת התאוה.
> במדבר לג יז: ויסעו מקברת התאוה; ויחנו בחצרת.
> במדבר לג יח: ויסעו מחצרת; ויחנו ברתמה.
> במדבר לג יט: ויסעו מרתמה; ויחנו ברמן פרץ.
> במדבר לג כ: ויסעו מרמן פרץ; ויחנו בלבנה.
> במדבר לג כא: ויסעו מלבנה; ויחנו ברסה.
> במדבר לג כב: ויסעו מרסה; ויחנו בקהלתה.
> במדבר לג כג: ויסעו מקהלתה; ויחנו בהר שפר.
> במדבר לג כד: ויסעו מהר שפר; ויחנו בחרדה.
> במדבר לג כה: ויסעו מחרדה; ויחנו במקהלת.
> במדבר לג כו: ויסעו ממקהלת; ויחנו בתחת.
> במדבר לג כז: ויסעו מתחת; ויחנו בתרח.
> במדבר לג כח: ויסעו מתרח; ויחנו במתקה.
> במדבר לג כט: ויסעו ממתקה; ויחנו בחשמנה.
> במדבר לג ל: ויסעו מחשמנה; ויחנו במסרות.
> במדבר לג לא: ויסעו ממסרות; ויחנו בבני יעקן.
> במדבר לג לב: ויסעו מבני יעקן; ויחנו בחר הגדגד.
> במדבר לג לג: ויסעו מחר הגדגד; ויחנו ביטבתה.
> במדבר לג לד: ויסעו מיטבתה; ויחנו בעברנה.
> במדבר לג לה: ויסעו מעברנה; ויחנו בעצין גבר.
> במדבר לג לו: ויסעו מעצין גבר; ויחנו במדבר צן הוא קדש.
> במדבר לג לז: ויסעו מקדש; ויחנו בהר ההר בקצה ארץ אדום.
> במדבר לג לח: ויעל אהרן הכהן אל הר ההר על פי יהוה וימת שם:  בשנת הארבעים לצאת בני ישראל מארץ מצרים בחדש החמישי באחד לחדש.
> במדבר לג לט: ואהרן בן שלש ועשרים ומאת שנה במתו בהר ההר.
> במדבר לג מ: וישמע הכנעני מלך ערד והוא ישב בנגב בארץ כנען בבא בני ישראל.
> במדבר לג מא: ויסעו מהר ההר; ויחנו בצלמנה.
> במדבר לג מב: ויסעו מצלמנה; ויחנו בפונן.
> במדבר לג מג: ויסעו מפונן; ויחנו באבת.
> במדבר לג מד: ויסעו מאבת; ויחנו בעיי העברים בגבול מואב.
> במדבר לג מה: ויסעו מעיים; ויחנו בדיבן גד.
> במדבר לג מו: ויסעו מדיבן גד; ויחנו בעלמן דבלתימה.
> במדבר לג מז: ויסעו מעלמן דבלתימה; ויחנו בהרי העברים לפני נבו.
> במדבר לג מח: ויסעו מהרי העברים; ויחנו בערבת מואב על ירדן ירחו. 
> במדבר לג מט: ויחנו על הירדן מבית הישמת עד אבל השטים בערבת מואב.
> במדבר לג נ: וידבר יהוה אל משה בערבת מואב על ירדן ירחו לאמר.
> במדבר לג נא: דבר אל בני ישראל ואמרת אלהם:  כי אתם עברים את הירדן אל ארץ כנען.
> במדבר לג נב: והורשתם את כל ישבי הארץ מפניכם ואבדתם את כל משכיתם; ואת כל צלמי מסכתם תאבדו ואת כל במותם תשמידו.
> במדבר לג נג: והורשתם את הארץ וישבתם בה:  כי לכם נתתי את הארץ לרשת אתה.
> במדבר לג נד: והתנחלתם את הארץ בגורל למשפחתיכם לרב תרבו את נחלתו ולמעט תמעיט את נחלתו אל אשר יצא לו שמה הגורל לו יהיה:  למטות אבתיכם תתנחלו.
> במדבר לג נה: ואם לא תורישו את ישבי הארץ מפניכם והיה אשר תותירו מהם לשכים בעיניכם ולצנינם בצדיכם; וצררו אתכם על הארץ אשר אתם ישבים בה.
> במדבר לג נו: והיה כאשר דמיתי לעשות להם אעשה לכם. 
> במדבר לד א: וידבר יהוה אל משה לאמר.
> במדבר לד ב: צו את בני ישראל ואמרת אלהם כי אתם באים אל הארץ כנען:  זאת הארץ אשר תפל לכם בנחלה ארץ כנען לגבלתיה.
> במדבר לד ג: והיה לכם פאת נגב ממדבר צן על ידי אדום; והיה לכם גבול נגב מקצה ים המלח קדמה.
> במדבר לד ד: ונסב לכם הגבול מנגב למעלה עקרבים ועבר צנה והיה (והיו) תוצאתיו מנגב לקדש ברנע; ויצא חצר אדר ועבר עצמנה.
> במדבר לד ה: ונסב הגבול מעצמון נחלה מצרים; והיו תוצאתיו הימה.
> במדבר לד ו: וגבול ים והיה לכם הים הגדול וגבול; זה יהיה לכם גבול ים.
> במדבר לד ז: וזה יהיה לכם גבול צפון:  מן הים הגדל תתאו לכם הר ההר.
> במדבר לד ח: מהר ההר תתאו לבא חמת; והיו תוצאת הגבל צדדה.
> במדבר לד ט: ויצא הגבל זפרנה והיו תוצאתיו חצר עינן; זה יהיה לכם גבול צפון.
> במדבר לד י: והתאויתם לכם לגבול קדמה מחצר עינן שפמה.
> במדבר לד יא: וירד הגבל משפם הרבלה מקדם לעין; וירד הגבל ומחה על כתף ים כנרת קדמה.
> במדבר לד יב: וירד הגבול הירדנה והיו תוצאתיו ים המלח; זאת תהיה לכם הארץ לגבלתיה סביב.
> במדבר לד יג: ויצו משה את בני ישראל לאמר:  זאת הארץ אשר תתנחלו אתה בגורל אשר צוה יהוה לתת לתשעת המטות וחצי המטה.
> במדבר לד יד: כי לקחו מטה בני הראובני לבית אבתם ומטה בני הגדי לבית אבתם; וחצי מטה מנשה לקחו נחלתם.
> במדבר לד טו: שני המטות וחצי המטה:  לקחו נחלתם מעבר לירדן ירחו קדמה מזרחה. 
> במדבר לד טז: וידבר יהוה אל משה לאמר.
> במדבר לד יז: אלה שמות האנשים אשר ינחלו לכם את הארץ:  אלעזר הכהן ויהושע בן נון.
> במדבר לד יח: ונשיא אחד נשיא אחד ממטה תקחו לנחל את הארץ.
> במדבר לד יט: ואלה שמות האנשים:  למטה יהודה כלב בן יפנה.
> במדבר לד כ: ולמטה בני שמעון שמואל בן עמיהוד.
> במדבר לד כא: למטה בנימן אלידד בן כסלון.
> במדבר לד כב: ולמטה בני דן נשיא בקי בן יגלי.
> במדבר לד כג: לבני יוסף למטה בני מנשה נשיא חניאל בן אפד.
> במדבר לד כד: ולמטה בני אפרים נשיא קמואל בן שפטן.
> במדבר לד כה: ולמטה בני זבולן נשיא אליצפן בן פרנך.
> במדבר לד כו: ולמטה בני יששכר נשיא פלטיאל בן עזן.
> במדבר לד כז: ולמטה בני אשר נשיא אחיהוד בן שלמי.
> במדבר לד כח: ולמטה בני נפתלי נשיא פדהאל בן עמיהוד.
> במדבר לד כט: אלה אשר צוה יהוה לנחל את בני ישראל בארץ כנען. 
> במדבר לה א: וידבר יהוה אל משה בערבת מואב על ירדן ירחו לאמר.
> במדבר לה ב: צו את בני ישראל ונתנו ללוים מנחלת אחזתם ערים לשבת; ומגרש לערים סביבתיהם תתנו ללוים.
> במדבר לה ג: והיו הערים להם לשבת; ומגרשיהם יהיו לבהמתם ולרכשם ולכל חיתם.
> במדבר לה ד: ומגרשי הערים אשר תתנו ללוים מקיר העיר וחוצה אלף אמה סביב.
> במדבר לה ה: ומדתם מחוץ לעיר את פאת קדמה אלפים באמה ואת פאת נגב אלפים באמה ואת פאת ים אלפים באמה ואת פאת צפון אלפים באמה והעיר בתוך; זה יהיה להם מגרשי הערים.
> במדבר לה ו: ואת הערים אשר תתנו ללוים את שש ערי המקלט אשר תתנו לנס שמה הרצח; ועליהם תתנו ארבעים ושתים עיר.
> במדבר לה ז: כל הערים אשר תתנו ללוים ארבעים ושמנה עיר:  אתהן ואת מגרשיהן.
> במדבר לה ח: והערים אשר תתנו מאחזת בני ישראל מאת הרב תרבו ומאת המעט תמעיטו:  איש כפי נחלתו אשר ינחלו יתן מעריו ללוים. 
> במדבר לה ט: וידבר יהוה אל משה לאמר.
> במדבר לה י: דבר אל בני ישראל ואמרת אלהם:  כי אתם עברים את הירדן ארצה כנען.
> במדבר לה יא: והקריתם לכם ערים ערי מקלט תהיינה לכם; ונס שמה רצח מכה נפש בשגגה.
> במדבר לה יב: והיו לכם הערים למקלט מגאל; ולא ימות הרצח עד עמדו לפני העדה למשפט.
> במדבר לה יג: והערים אשר תתנו שש ערי מקלט תהיינה לכם.
> במדבר לה יד: את שלש הערים תתנו מעבר לירדן ואת שלש הערים תתנו בארץ כנען:  ערי מקלט תהיינה.
> במדבר לה טו: לבני ישראל ולגר ולתושב בתוכם תהיינה שש הערים האלה למקלט לנוס שמה כל מכה נפש בשגגה.
> במדבר לה טז: ואם בכלי ברזל הכהו וימת רצח הוא:  מות יומת הרצח.
> במדבר לה יז: ואם באבן יד אשר ימות בה הכהו וימת רצח הוא:  מות יומת הרצח.
> במדבר לה יח: או בכלי עץ יד אשר ימות בו הכהו וימת רצח הוא:  מות יומת הרצח.
> במדבר לה יט: גאל הדם הוא ימית את הרצח:  בפגעו בו הוא ימתנו.
> במדבר לה כ: ואם בשנאה יהדפנו או השליך עליו בצדיה וימת.
> במדבר לה כא: או באיבה הכהו בידו וימת מות יומת המכה רצח הוא:  גאל הדם ימית את הרצח בפגעו בו.
> במדבר לה כב: ואם בפתע בלא איבה הדפו או השליך עליו כל כלי בלא צדיה.
> במדבר לה כג: או בכל אבן אשר ימות בה בלא ראות ויפל עליו וימת והוא לא אויב לו ולא מבקש רעתו.
> במדבר לה כד: ושפטו העדה בין המכה ובין גאל הדם על המשפטים האלה.
> במדבר לה כה: והצילו העדה את הרצח מיד גאל הדם והשיבו אתו העדה אל עיר מקלטו אשר נס שמה; וישב בה עד מות הכהן הגדל אשר משח אתו בשמן הקדש.
> במדבר לה כו: ואם יצא יצא הרצח את גבול עיר מקלטו אשר ינוס שמה.
> במדבר לה כז: ומצא אתו גאל הדם מחוץ לגבול עיר מקלטו:  ורצח גאל הדם את הרצח אין לו דם.
> במדבר לה כח: כי בעיר מקלטו ישב עד מות הכהן הגדל; ואחרי מות הכהן הגדל ישוב הרצח אל ארץ אחזתו.
> במדבר לה כט: והיו אלה לכם לחקת משפט לדרתיכם בכל מושבתיכם.
> במדבר לה ל: כל מכה נפש לפי עדים ירצח את הרצח; ועד אחד לא יענה בנפש למות.
> במדבר לה לא: ולא תקחו כפר לנפש רצח אשר הוא רשע למות:  כי מות יומת.
> במדבר לה לב: ולא תקחו כפר לנוס אל עיר מקלטו לשוב לשבת בארץ עד מות הכהן.
> במדבר לה לג: ולא תחניפו את הארץ אשר אתם בה כי הדם הוא יחניף את הארץ; ולארץ לא יכפר לדם אשר שפך בה כי אם בדם שפכו.
> במדבר לה לד: ולא תטמא את הארץ אשר אתם ישבים בה אשר אני שכן בתוכה:  כי אני יהוה שכן בתוך בני ישראל. 
> במדבר לו א: ויקרבו ראשי האבות למשפחת בני גלעד בן מכיר בן מנשה ממשפחת בני יוסף; וידברו לפני משה ולפני הנשאים ראשי אבות לבני ישראל.
> במדבר לו ב: ויאמרו את אדני צוה יהוה לתת את הארץ בנחלה בגורל לבני ישראל; ואדני צוה ביהוה לתת את נחלת צלפחד אחינו לבנתיו.
> במדבר לו ג: והיו לאחד מבני שבטי בני ישראל לנשים ונגרעה נחלתן מנחלת אבתינו ונוסף על נחלת המטה אשר תהיינה להם; ומגרל נחלתנו יגרע.
> במדבר לו ד: ואם יהיה היבל לבני ישראל ונוספה נחלתן על נחלת המטה אשר תהיינה להם; ומנחלת מטה אבתינו יגרע נחלתן.
> במדבר לו ה: ויצו משה את בני ישראל על פי יהוה לאמר:  כן מטה בני יוסף דברים.
> במדבר לו ו: זה הדבר אשר צוה יהוה לבנות צלפחד לאמר לטוב בעיניהם תהיינה לנשים:  אך למשפחת מטה אביהם תהיינה לנשים.
> במדבר לו ז: ולא תסב נחלה לבני ישראל ממטה אל מטה:  כי איש בנחלת מטה אבתיו ידבקו בני ישראל.
> במדבר לו ח: וכל בת ירשת נחלה ממטות בני ישראל לאחד ממשפחת מטה אביה תהיה לאשה:  למען יירשו בני ישראל איש נחלת אבתיו.
> במדבר לו ט: ולא תסב נחלה ממטה למטה אחר:  כי איש בנחלתו ידבקו מטות בני ישראל.
> במדבר לו י: כאשר צוה יהוה את משה כן עשו בנות צלפחד.
> במדבר לו יא: ותהיינה מחלה תרצה וחגלה ומלכה ונעה בנות צלפחד:  לבני דדיהן לנשים.
> במדבר לו יב: ממשפחת בני מנשה בן יוסף היו לנשים; ותהי נחלתן על מטה משפחת אביהן.
> במדבר לו יג: אלה המצות והמשפטים אשר צוה יהוה ביד משה אל בני ישראל:  בערבת מואב על ירדן ירחו.
