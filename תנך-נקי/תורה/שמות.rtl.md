> שמות א א: ואלה שמות בני ישראל הבאים מצרימה:  את יעקב איש וביתו באו.
> שמות א ב: ראובן שמעון לוי ויהודה.
> שמות א ג: יששכר זבולן ובנימן.
> שמות א ד: דן ונפתלי גד ואשר.
> שמות א ה: ויהי כל נפש יצאי ירך יעקב שבעים נפש; ויוסף היה במצרים.
> שמות א ו: וימת יוסף וכל אחיו וכל הדור ההוא.
> שמות א ז: ובני ישראל פרו וישרצו וירבו ויעצמו במאד מאד; ותמלא הארץ אתם.
> שמות א ח: ויקם מלך חדש על מצרים אשר לא ידע את יוסף.
> שמות א ט: ויאמר אל עמו:  הנה עם בני ישראל רב ועצום ממנו.
> שמות א י: הבה נתחכמה לו:  פן ירבה והיה כי תקראנה מלחמה ונוסף גם הוא על שנאינו ונלחם בנו ועלה מן הארץ.
> שמות א יא: וישימו עליו שרי מסים למען ענתו בסבלתם; ויבן ערי מסכנות לפרעה את פתם ואת רעמסס.
> שמות א יב: וכאשר יענו אתו כן ירבה וכן יפרץ; ויקצו מפני בני ישראל.
> שמות א יג: ויעבדו מצרים את בני ישראל בפרך.
> שמות א יד: וימררו את חייהם בעבדה קשה בחמר ובלבנים ובכל עבדה בשדה את כל עבדתם אשר עבדו בהם בפרך.
> שמות א טו: ויאמר מלך מצרים למילדת העברית אשר שם האחת שפרה ושם השנית פועה.
> שמות א טז: ויאמר בילדכן את העבריות וראיתן על האבנים:  אם בן הוא והמתן אתו ואם בת הוא וחיה.
> שמות א יז: ותיראן המילדת את האלהים ולא עשו כאשר דבר אליהן מלך מצרים; ותחיין את הילדים.
> שמות א יח: ויקרא מלך מצרים למילדת ויאמר להן מדוע עשיתן הדבר הזה; ותחיין את הילדים.
> שמות א יט: ותאמרן המילדת אל פרעה כי לא כנשים המצרית העברית:  כי חיות הנה בטרם תבוא אלהן המילדת וילדו.
> שמות א כ: וייטב אלהים למילדת; וירב העם ויעצמו מאד.
> שמות א כא: ויהי כי יראו המילדת את האלהים; ויעש להם בתים. 
> שמות א כב: ויצו פרעה לכל עמו לאמר:  כל הבן הילוד היארה תשליכהו וכל הבת תחיון.
> שמות ב א: וילך איש מבית לוי; ויקח את בת לוי.
> שמות ב ב: ותהר האשה ותלד בן; ותרא אתו כי טוב הוא ותצפנהו שלשה ירחים.
> שמות ב ג: ולא יכלה עוד הצפינו ותקח לו תבת גמא ותחמרה בחמר ובזפת; ותשם בה את הילד ותשם בסוף על שפת היאר.
> שמות ב ד: ותתצב אחתו מרחק לדעה מה יעשה לו.
> שמות ב ה: ותרד בת פרעה לרחץ על היאר ונערתיה הלכת על יד היאר; ותרא את התבה בתוך הסוף ותשלח את אמתה ותקחה.
> שמות ב ו: ותפתח ותראהו את הילד והנה נער בכה; ותחמל עליו ותאמר מילדי העברים זה.
> שמות ב ז: ותאמר אחתו אל בת פרעה האלך וקראתי לך אשה מינקת מן העברית; ותינק לך את הילד.
> שמות ב ח: ותאמר לה בת פרעה לכי; ותלך העלמה ותקרא את אם הילד.
> שמות ב ט: ותאמר לה בת פרעה היליכי את הילד הזה והינקהו לי ואני אתן את שכרך; ותקח האשה הילד ותניקהו.
> שמות ב י: ויגדל הילד ותבאהו לבת פרעה ויהי לה לבן; ותקרא שמו משה ותאמר כי מן המים משיתהו. 
> שמות ב יא: ויהי בימים ההם ויגדל משה ויצא אל אחיו וירא בסבלתם; וירא איש מצרי מכה איש עברי מאחיו.
> שמות ב יב: ויפן כה וכה וירא כי אין איש; ויך את המצרי ויטמנהו בחול.
> שמות ב יג: ויצא ביום השני והנה שני אנשים עברים נצים; ויאמר לרשע למה תכה רעך.
> שמות ב יד: ויאמר מי שמך לאיש שר ושפט עלינו הלהרגני אתה אמר כאשר הרגת את המצרי; ויירא משה ויאמר אכן נודע הדבר.
> שמות ב טו: וישמע פרעה את הדבר הזה ויבקש להרג את משה; ויברח משה מפני פרעה וישב בארץ מדין וישב על הבאר.
> שמות ב טז: ולכהן מדין שבע בנות; ותבאנה ותדלנה ותמלאנה את הרהטים להשקות צאן אביהן.
> שמות ב יז: ויבאו הרעים ויגרשום; ויקם משה ויושען וישק את צאנם.
> שמות ב יח: ותבאנה אל רעואל אביהן; ויאמר מדוע מהרתן בא היום.
> שמות ב יט: ותאמרן איש מצרי הצילנו מיד הרעים; וגם דלה דלה לנו וישק את הצאן.
> שמות ב כ: ויאמר אל בנתיו ואיו; למה זה עזבתן את האיש קראן לו ויאכל לחם.
> שמות ב כא: ויואל משה לשבת את האיש; ויתן את צפרה בתו למשה.
> שמות ב כב: ותלד בן ויקרא את שמו גרשם:  כי אמר גר הייתי בארץ נכריה. 
> שמות ב כג: ויהי בימים הרבים ההם וימת מלך מצרים ויאנחו בני ישראל מן העבדה ויזעקו; ותעל שועתם אל האלהים מן העבדה.
> שמות ב כד: וישמע אלהים את נאקתם; ויזכר אלהים את בריתו את אברהם את יצחק ואת יעקב.
> שמות ב כה: וירא אלהים את בני ישראל; וידע אלהים.
> שמות ג א: ומשה היה רעה את צאן יתרו חתנו כהן מדין; וינהג את הצאן אחר המדבר ויבא אל הר האלהים חרבה.
> שמות ג ב: וירא מלאך יהוה אליו בלבת אש מתוך הסנה; וירא והנה הסנה בער באש והסנה איננו אכל.
> שמות ג ג: ויאמר משה אסרה נא ואראה את המראה הגדל הזה:  מדוע לא יבער הסנה.
> שמות ג ד: וירא יהוה כי סר לראות; ויקרא אליו אלהים מתוך הסנה ויאמר משה משה ויאמר הנני.
> שמות ג ה: ויאמר אל תקרב הלם; של נעליך מעל רגליך כי המקום אשר אתה עומד עליו אדמת קדש הוא.
> שמות ג ו: ויאמר אנכי אלהי אביך אלהי אברהם אלהי יצחק ואלהי יעקב; ויסתר משה פניו כי ירא מהביט אל האלהים.
> שמות ג ז: ויאמר יהוה ראה ראיתי את עני עמי אשר במצרים; ואת צעקתם שמעתי מפני נגשיו כי ידעתי את מכאביו.
> שמות ג ח: וארד להצילו מיד מצרים ולהעלתו מן הארץ ההוא אל ארץ טובה ורחבה אל ארץ זבת חלב ודבש אל מקום הכנעני והחתי והאמרי והפרזי והחוי והיבוסי.
> שמות ג ט: ועתה הנה צעקת בני ישראל באה אלי; וגם ראיתי את הלחץ אשר מצרים לחצים אתם.
> שמות ג י: ועתה לכה ואשלחך אל פרעה; והוצא את עמי בני ישראל ממצרים.
> שמות ג יא: ויאמר משה אל האלהים מי אנכי כי אלך אל פרעה; וכי אוציא את בני ישראל ממצרים.
> שמות ג יב: ויאמר כי אהיה עמך וזה לך האות כי אנכי שלחתיך:  בהוציאך את העם ממצרים תעבדון את האלהים על ההר הזה.
> שמות ג יג: ויאמר משה אל האלהים הנה אנכי בא אל בני ישראל ואמרתי להם אלהי אבותיכם שלחני אליכם; ואמרו לי מה שמו מה אמר אלהם.
> שמות ג יד: ויאמר אלהים אל משה אהיה אשר אהיה; ויאמר כה תאמר לבני ישראל אהיה שלחני אליכם.
> שמות ג טו: ויאמר עוד אלהים אל משה כה תאמר אל בני ישראל יהוה אלהי אבתיכם אלהי אברהם אלהי יצחק ואלהי יעקב שלחני אליכם; זה שמי לעלם וזה זכרי לדר דר.
> שמות ג טז: לך ואספת את זקני ישראל ואמרת אלהם יהוה אלהי אבתיכם נראה אלי אלהי אברהם יצחק ויעקב לאמר:  פקד פקדתי אתכם ואת העשוי לכם במצרים.
> שמות ג יז: ואמר אעלה אתכם מעני מצרים אל ארץ הכנעני והחתי והאמרי והפרזי והחוי והיבוסי אל ארץ זבת חלב ודבש.
> שמות ג יח: ושמעו לקלך; ובאת אתה וזקני ישראל אל מלך מצרים ואמרתם אליו יהוה אלהי העבריים נקרה עלינו ועתה נלכה נא דרך שלשת ימים במדבר ונזבחה ליהוה אלהינו.
> שמות ג יט: ואני ידעתי כי לא יתן אתכם מלך מצרים להלך:  ולא ביד חזקה.
> שמות ג כ: ושלחתי את ידי והכיתי את מצרים בכל נפלאתי אשר אעשה בקרבו; ואחרי כן ישלח אתכם.
> שמות ג כא: ונתתי את חן העם הזה בעיני מצרים; והיה כי תלכון לא תלכו ריקם.
> שמות ג כב: ושאלה אשה משכנתה ומגרת ביתה כלי כסף וכלי זהב ושמלת; ושמתם על בניכם ועל בנתיכם ונצלתם את מצרים.
> שמות ד א: ויען משה ויאמר והן לא יאמינו לי ולא ישמעו בקלי:  כי יאמרו לא נראה אליך יהוה.
> שמות ד ב: ויאמר אליו יהוה מזה (מה זה) בידך; ויאמר מטה.
> שמות ד ג: ויאמר השליכהו ארצה וישלכהו ארצה ויהי לנחש; וינס משה מפניו.
> שמות ד ד: ויאמר יהוה אל משה שלח ידך ואחז בזנבו; וישלח ידו ויחזק בו ויהי למטה בכפו.
> שמות ד ה: למען יאמינו כי נראה אליך יהוה אלהי אבתם:  אלהי אברהם אלהי יצחק ואלהי יעקב.
> שמות ד ו: ויאמר יהוה לו עוד הבא נא ידך בחיקך ויבא ידו בחיקו; ויוצאה והנה ידו מצרעת כשלג.
> שמות ד ז: ויאמר השב ידך אל חיקך וישב ידו אל חיקו; ויוצאה מחיקו והנה שבה כבשרו.
> שמות ד ח: והיה אם לא יאמינו לך ולא ישמעו לקל האת הראשון והאמינו לקל האת האחרון.
> שמות ד ט: והיה אם לא יאמינו גם לשני האתות האלה ולא ישמעון לקלך ולקחת ממימי היאר ושפכת היבשה; והיו המים אשר תקח מן היאר והיו לדם ביבשת.
> שמות ד י: ויאמר משה אל יהוה בי אדני לא איש דברים אנכי גם מתמול גם משלשם גם מאז דברך אל עבדך:  כי כבד פה וכבד לשון אנכי.
> שמות ד יא: ויאמר יהוה אליו מי שם פה לאדם או מי ישום אלם או חרש או פקח או עור הלא אנכי יהוה.
> שמות ד יב: ועתה לך; ואנכי אהיה עם פיך והוריתיך אשר תדבר.
> שמות ד יג: ויאמר בי אדני; שלח נא ביד תשלח.
> שמות ד יד: ויחר אף יהוה במשה ויאמר הלא אהרן אחיך הלוי ידעתי כי דבר ידבר הוא; וגם הנה הוא יצא לקראתך וראך ושמח בלבו.
> שמות ד טו: ודברת אליו ושמת את הדברים בפיו; ואנכי אהיה עם פיך ועם פיהו והוריתי אתכם את אשר תעשון.
> שמות ד טז: ודבר הוא לך אל העם; והיה הוא יהיה לך לפה ואתה תהיה לו לאלהים.
> שמות ד יז: ואת המטה הזה תקח בידך אשר תעשה בו את האתת. 
> שמות ד יח: וילך משה וישב אל יתר חתנו ויאמר לו אלכה נא ואשובה אל אחי אשר במצרים ואראה העודם חיים; ויאמר יתרו למשה לך לשלום.
> שמות ד יט: ויאמר יהוה אל משה במדין לך שב מצרים:  כי מתו כל האנשים המבקשים את נפשך.
> שמות ד כ: ויקח משה את אשתו ואת בניו וירכבם על החמר וישב ארצה מצרים; ויקח משה את מטה האלהים בידו.
> שמות ד כא: ויאמר יהוה אל משה בלכתך לשוב מצרימה ראה כל המפתים אשר שמתי בידך ועשיתם לפני פרעה; ואני אחזק את לבו ולא ישלח את העם.
> שמות ד כב: ואמרת אל פרעה:  כה אמר יהוה בני בכרי ישראל.
> שמות ד כג: ואמר אליך שלח את בני ויעבדני ותמאן לשלחו הנה אנכי הרג את בנך בכרך.
> שמות ד כד: ויהי בדרך במלון; ויפגשהו יהוה ויבקש המיתו.
> שמות ד כה: ותקח צפרה צר ותכרת את ערלת בנה ותגע לרגליו; ותאמר כי חתן דמים אתה לי.
> שמות ד כו: וירף ממנו; אז אמרה חתן דמים למולת. 
> שמות ד כז: ויאמר יהוה אל אהרן לך לקראת משה המדברה; וילך ויפגשהו בהר האלהים וישק לו.
> שמות ד כח: ויגד משה לאהרן את כל דברי יהוה אשר שלחו ואת כל האתת אשר צוהו.
> שמות ד כט: וילך משה ואהרן; ויאספו את כל זקני בני ישראל.
> שמות ד ל: וידבר אהרן את כל הדברים אשר דבר יהוה אל משה; ויעש האתת לעיני העם.
> שמות ד לא: ויאמן העם; וישמעו כי פקד יהוה את בני ישראל וכי ראה את ענים ויקדו וישתחוו. 
> שמות ה א: ואחר באו משה ואהרן ויאמרו אל פרעה:  כה אמר יהוה אלהי ישראל שלח את עמי ויחגו לי במדבר.
> שמות ה ב: ויאמר פרעה מי יהוה אשר אשמע בקלו לשלח את ישראל:  לא ידעתי את יהוה וגם את ישראל לא אשלח.
> שמות ה ג: ויאמרו אלהי העברים נקרא עלינו; נלכה נא דרך שלשת ימים במדבר ונזבחה ליהוה אלהינו פן יפגענו בדבר או בחרב.
> שמות ה ד: ויאמר אלהם מלך מצרים למה משה ואהרן תפריעו את העם ממעשיו; לכו לסבלתיכם.
> שמות ה ה: ויאמר פרעה הן רבים עתה עם הארץ; והשבתם אתם מסבלתם.
> שמות ה ו: ויצו פרעה ביום ההוא את הנגשים בעם ואת שטריו לאמר.
> שמות ה ז: לא תאספון לתת תבן לעם ללבן הלבנים כתמול שלשם:  הם ילכו וקששו להם תבן.
> שמות ה ח: ואת מתכנת הלבנים אשר הם עשים תמול שלשם תשימו עליהם לא תגרעו ממנו:  כי נרפים הם על כן הם צעקים לאמר נלכה נזבחה לאלהינו.
> שמות ה ט: תכבד העבדה על האנשים ויעשו בה; ואל ישעו בדברי שקר.
> שמות ה י: ויצאו נגשי העם ושטריו ויאמרו אל העם לאמר:  כה אמר פרעה אינני נתן לכם תבן.
> שמות ה יא: אתם לכו קחו לכם תבן מאשר תמצאו:  כי אין נגרע מעבדתכם דבר.
> שמות ה יב: ויפץ העם בכל ארץ מצרים לקשש קש לתבן.
> שמות ה יג: והנגשים אצים לאמר:  כלו מעשיכם דבר יום ביומו כאשר בהיות התבן.
> שמות ה יד: ויכו שטרי בני ישראל אשר שמו עלהם נגשי פרעה לאמר:  מדוע לא כליתם חקכם ללבן כתמול שלשם גם תמול גם היום.
> שמות ה טו: ויבאו שטרי בני ישראל ויצעקו אל פרעה לאמר:  למה תעשה כה לעבדיך.
> שמות ה טז: תבן אין נתן לעבדיך ולבנים אמרים לנו עשו; והנה עבדיך מכים וחטאת עמך.
> שמות ה יז: ויאמר נרפים אתם נרפים; על כן אתם אמרים נלכה נזבחה ליהוה.
> שמות ה יח: ועתה לכו עבדו ותבן לא ינתן לכם; ותכן לבנים תתנו.
> שמות ה יט: ויראו שטרי בני ישראל אתם ברע לאמר:  לא תגרעו מלבניכם דבר יום ביומו.
> שמות ה כ: ויפגעו את משה ואת אהרן נצבים לקראתם בצאתם מאת פרעה.
> שמות ה כא: ויאמרו אלהם ירא יהוה עליכם וישפט:  אשר הבאשתם את ריחנו בעיני פרעה ובעיני עבדיו לתת חרב בידם להרגנו.
> שמות ה כב: וישב משה אל יהוה ויאמר:  אדני למה הרעתה לעם הזה למה זה שלחתני.
> שמות ה כג: ומאז באתי אל פרעה לדבר בשמך הרע לעם הזה; והצל לא הצלת את עמך.
> שמות ו א: ויאמר יהוה אל משה עתה תראה אשר אעשה לפרעה:  כי ביד חזקה ישלחם וביד חזקה יגרשם מארצו.
> שמות ו ב: וידבר אלהים אל משה; ויאמר אליו אני יהוה.
> שמות ו ג: וארא אל אברהם אל יצחק ואל יעקב באל שדי; ושמי יהוה לא נודעתי להם.
> שמות ו ד: וגם הקמתי את בריתי אתם לתת להם את ארץ כנען את ארץ מגריהם אשר גרו בה.
> שמות ו ה: וגם אני שמעתי את נאקת בני ישראל אשר מצרים מעבדים אתם; ואזכר את בריתי.
> שמות ו ו: לכן אמר לבני ישראל אני יהוה והוצאתי אתכם מתחת סבלת מצרים והצלתי אתכם מעבדתם; וגאלתי אתכם בזרוע נטויה ובשפטים גדלים.
> שמות ו ז: ולקחתי אתכם לי לעם והייתי לכם לאלהים; וידעתם כי אני יהוה אלהיכם המוציא אתכם מתחת סבלות מצרים.
> שמות ו ח: והבאתי אתכם אל הארץ אשר נשאתי את ידי לתת אתה לאברהם ליצחק וליעקב; ונתתי אתה לכם מורשה אני יהוה.
> שמות ו ט: וידבר משה כן אל בני ישראל; ולא שמעו אל משה מקצר רוח ומעבדה קשה. 
> שמות ו י: וידבר יהוה אל משה לאמר.
> שמות ו יא: בא דבר אל פרעה מלך מצרים; וישלח את בני ישראל מארצו.
> שמות ו יב: וידבר משה לפני יהוה לאמר:  הן בני ישראל לא שמעו אלי ואיך ישמעני פרעה ואני ערל שפתים.
> שמות ו יג: וידבר יהוה אל משה ואל אהרן ויצום אל בני ישראל ואל פרעה מלך מצרים להוציא את בני ישראל מארץ מצרים.
> שמות ו יד: אלה ראשי בית אבתם:  בני ראובן בכר ישראל חנוך ופלוא חצרן וכרמי אלה משפחת ראובן.
> שמות ו טו: ובני שמעון ימואל וימין ואהד ויכין וצחר ושאול בן הכנענית; אלה משפחת שמעון.
> שמות ו טז: ואלה שמות בני לוי לתלדתם גרשון וקהת ומררי; ושני חיי לוי שבע ושלשים ומאת שנה.
> שמות ו יז: בני גרשון לבני ושמעי למשפחתם.
> שמות ו יח: ובני קהת עמרם ויצהר וחברון ועזיאל; ושני חיי קהת שלש ושלשים ומאת שנה.
> שמות ו יט: ובני מררי מחלי ומושי; אלה משפחת הלוי לתלדתם.
> שמות ו כ: ויקח עמרם את יוכבד דדתו לו לאשה ותלד לו את אהרן ואת משה; ושני חיי עמרם שבע ושלשים ומאת שנה.
> שמות ו כא: ובני יצהר קרח ונפג וזכרי.
> שמות ו כב: ובני עזיאל מישאל ואלצפן וסתרי.
> שמות ו כג: ויקח אהרן את אלישבע בת עמינדב אחות נחשון לו לאשה; ותלד לו את נדב ואת אביהוא את אלעזר ואת איתמר.
> שמות ו כד: ובני קרח אסיר ואלקנה ואביאסף; אלה משפחת הקרחי.
> שמות ו כה: ואלעזר בן אהרן לקח לו מבנות פוטיאל לו לאשה ותלד לו את פינחס; אלה ראשי אבות הלוים למשפחתם.
> שמות ו כו: הוא אהרן ומשה אשר אמר יהוה להם הוציאו את בני ישראל מארץ מצרים על צבאתם.
> שמות ו כז: הם המדברים אל פרעה מלך מצרים להוציא את בני ישראל ממצרים; הוא משה ואהרן.
> שמות ו כח: ויהי ביום דבר יהוה אל משה בארץ מצרים. 
> שמות ו כט: וידבר יהוה אל משה לאמר אני יהוה; דבר אל פרעה מלך מצרים את כל אשר אני דבר אליך.
> שמות ו ל: ויאמר משה לפני יהוה:  הן אני ערל שפתים ואיך ישמע אלי פרעה.
> שמות ז א: ויאמר יהוה אל משה ראה נתתיך אלהים לפרעה; ואהרן אחיך יהיה נביאך.
> שמות ז ב: אתה תדבר את כל אשר אצוך; ואהרן אחיך ידבר אל פרעה ושלח את בני ישראל מארצו.
> שמות ז ג: ואני אקשה את לב פרעה; והרביתי את אתתי ואת מופתי בארץ מצרים.
> שמות ז ד: ולא ישמע אלכם פרעה ונתתי את ידי במצרים; והוצאתי את צבאתי את עמי בני ישראל מארץ מצרים בשפטים גדלים.
> שמות ז ה: וידעו מצרים כי אני יהוה בנטתי את ידי על מצרים; והוצאתי את בני ישראל מתוכם.
> שמות ז ו: ויעש משה ואהרן כאשר צוה יהוה אתם כן עשו.
> שמות ז ז: ומשה בן שמנים שנה ואהרן בן שלש ושמנים שנה בדברם אל פרעה. 
> שמות ז ח: ויאמר יהוה אל משה ואל אהרן לאמר.
> שמות ז ט: כי ידבר אלכם פרעה לאמר תנו לכם מופת; ואמרת אל אהרן קח את מטך והשלך לפני פרעה יהי לתנין.
> שמות ז י: ויבא משה ואהרן אל פרעה ויעשו כן כאשר צוה יהוה; וישלך אהרן את מטהו לפני פרעה ולפני עבדיו ויהי לתנין.
> שמות ז יא: ויקרא גם פרעה לחכמים ולמכשפים; ויעשו גם הם חרטמי מצרים בלהטיהם כן.
> שמות ז יב: וישליכו איש מטהו ויהיו לתנינם; ויבלע מטה אהרן את מטתם.
> שמות ז יג: ויחזק לב פרעה ולא שמע אלהם:  כאשר דבר יהוה. 
> שמות ז יד: ויאמר יהוה אל משה כבד לב פרעה; מאן לשלח העם.
> שמות ז טו: לך אל פרעה בבקר הנה יצא המימה ונצבת לקראתו על שפת היאר; והמטה אשר נהפך לנחש תקח בידך.
> שמות ז טז: ואמרת אליו יהוה אלהי העברים שלחני אליך לאמר שלח את עמי ויעבדני במדבר; והנה לא שמעת עד כה.
> שמות ז יז: כה אמר יהוה בזאת תדע כי אני יהוה:  הנה אנכי מכה במטה אשר בידי על המים אשר ביאר ונהפכו לדם.
> שמות ז יח: והדגה אשר ביאר תמות ובאש היאר; ונלאו מצרים לשתות מים מן היאר.
> שמות ז יט: ויאמר יהוה אל משה אמר אל אהרן קח מטך ונטה ידך על מימי מצרים על נהרתם על יאריהם ועל אגמיהם ועל כל מקוה מימיהם ויהיו דם; והיה דם בכל ארץ מצרים ובעצים ובאבנים.
> שמות ז כ: ויעשו כן משה ואהרן כאשר צוה יהוה וירם במטה ויך את המים אשר ביאר לעיני פרעה ולעיני עבדיו; ויהפכו כל המים אשר ביאר לדם.
> שמות ז כא: והדגה אשר ביאר מתה ויבאש היאר ולא יכלו מצרים לשתות מים מן היאר; ויהי הדם בכל ארץ מצרים.
> שמות ז כב: ויעשו כן חרטמי מצרים בלטיהם; ויחזק לב פרעה ולא שמע אלהם כאשר דבר יהוה.
> שמות ז כג: ויפן פרעה ויבא אל ביתו; ולא שת לבו גם לזאת.
> שמות ז כד: ויחפרו כל מצרים סביבת היאר מים לשתות:  כי לא יכלו לשתת ממימי היאר. 
> שמות ז כה: וימלא שבעת ימים אחרי הכות יהוה את היאר.
> שמות ז כו: ויאמר יהוה אל משה בא אל פרעה; ואמרת אליו כה אמר יהוה שלח את עמי ויעבדני.
> שמות ז כז: ואם מאן אתה לשלח:  הנה אנכי נגף את כל גבולך בצפרדעים.
> שמות ז כח: ושרץ היאר צפרדעים ועלו ובאו בביתך ובחדר משכבך ועל מטתך; ובבית עבדיך ובעמך ובתנוריך ובמשארותיך.
> שמות ז כט: ובכה ובעמך ובכל עבדיך יעלו הצפרדעים.
> שמות ח א: ויאמר יהוה אל משה אמר אל אהרן נטה את ידך במטך על הנהרת על היארים ועל האגמים; והעל את הצפרדעים על ארץ מצרים.
> שמות ח ב: ויט אהרן את ידו על מימי מצרים; ותעל הצפרדע ותכס את ארץ מצרים.
> שמות ח ג: ויעשו כן החרטמים בלטיהם; ויעלו את הצפרדעים על ארץ מצרים.
> שמות ח ד: ויקרא פרעה למשה ולאהרן ויאמר העתירו אל יהוה ויסר הצפרדעים ממני ומעמי; ואשלחה את העם ויזבחו ליהוה.
> שמות ח ה: ויאמר משה לפרעה התפאר עלי למתי אעתיר לך ולעבדיך ולעמך להכרית הצפרדעים ממך ומבתיך:  רק ביאר תשארנה.
> שמות ח ו: ויאמר למחר; ויאמר כדברך למען תדע כי אין כיהוה אלהינו.
> שמות ח ז: וסרו הצפרדעים ממך ומבתיך ומעבדיך ומעמך:  רק ביאר תשארנה.
> שמות ח ח: ויצא משה ואהרן מעם פרעה; ויצעק משה אל יהוה על דבר הצפרדעים אשר שם לפרעה.
> שמות ח ט: ויעש יהוה כדבר משה; וימתו הצפרדעים מן הבתים מן החצרת ומן השדת.
> שמות ח י: ויצברו אתם חמרם חמרם; ותבאש הארץ.
> שמות ח יא: וירא פרעה כי היתה הרוחה והכבד את לבו ולא שמע אלהם:  כאשר דבר יהוה. 
> שמות ח יב: ויאמר יהוה אל משה אמר אל אהרן נטה את מטך והך את עפר הארץ; והיה לכנם בכל ארץ מצרים.
> שמות ח יג: ויעשו כן ויט אהרן את ידו במטהו ויך את עפר הארץ ותהי הכנם באדם ובבהמה:  כל עפר הארץ היה כנים בכל ארץ מצרים.
> שמות ח יד: ויעשו כן החרטמים בלטיהם להוציא את הכנים ולא יכלו; ותהי הכנם באדם ובבהמה.
> שמות ח טו: ויאמרו החרטמם אל פרעה אצבע אלהים הוא; ויחזק לב פרעה ולא שמע אלהם כאשר דבר יהוה.
> שמות ח טז: ויאמר יהוה אל משה השכם בבקר והתיצב לפני פרעה הנה יוצא המימה; ואמרת אליו כה אמר יהוה שלח עמי ויעבדני.
> שמות ח יז: כי אם אינך משלח את עמי הנני משליח בך ובעבדיך ובעמך ובבתיך את הערב; ומלאו בתי מצרים את הערב וגם האדמה אשר הם עליה.
> שמות ח יח: והפליתי ביום ההוא את ארץ גשן אשר עמי עמד עליה לבלתי היות שם ערב למען תדע כי אני יהוה בקרב הארץ.
> שמות ח יט: ושמתי פדת בין עמי ובין עמך; למחר יהיה האת הזה.
> שמות ח כ: ויעש יהוה כן ויבא ערב כבד ביתה פרעה ובית עבדיו; ובכל ארץ מצרים תשחת הארץ מפני הערב.
> שמות ח כא: ויקרא פרעה אל משה ולאהרן; ויאמר לכו זבחו לאלהיכם בארץ.
> שמות ח כב: ויאמר משה לא נכון לעשות כן כי תועבת מצרים נזבח ליהוה אלהינו:  הן נזבח את תועבת מצרים לעיניהם ולא יסקלנו.
> שמות ח כג: דרך שלשת ימים נלך במדבר; וזבחנו ליהוה אלהינו כאשר יאמר אלינו.
> שמות ח כד: ויאמר פרעה אנכי אשלח אתכם וזבחתם ליהוה אלהיכם במדבר רק הרחק לא תרחיקו ללכת; העתירו בעדי.
> שמות ח כה: ויאמר משה הנה אנכי יוצא מעמך והעתרתי אל יהוה וסר הערב מפרעה מעבדיו ומעמו מחר:  רק אל יסף פרעה התל לבלתי שלח את העם לזבח ליהוה.
> שמות ח כו: ויצא משה מעם פרעה; ויעתר אל יהוה.
> שמות ח כז: ויעש יהוה כדבר משה ויסר הערב מפרעה מעבדיו ומעמו:  לא נשאר אחד.
> שמות ח כח: ויכבד פרעה את לבו גם בפעם הזאת; ולא שלח את העם. 
> שמות ט א: ויאמר יהוה אל משה בא אל פרעה; ודברת אליו כה אמר יהוה אלהי העברים שלח את עמי ויעבדני.
> שמות ט ב: כי אם מאן אתה לשלח ועודך מחזיק בם.
> שמות ט ג: הנה יד יהוה הויה במקנך אשר בשדה בסוסים בחמרים בגמלים בבקר ובצאן דבר כבד מאד.
> שמות ט ד: והפלה יהוה בין מקנה ישראל ובין מקנה מצרים; ולא ימות מכל לבני ישראל דבר.
> שמות ט ה: וישם יהוה מועד לאמר:  מחר יעשה יהוה הדבר הזה בארץ.
> שמות ט ו: ויעש יהוה את הדבר הזה ממחרת וימת כל מקנה מצרים; וממקנה בני ישראל לא מת אחד.
> שמות ט ז: וישלח פרעה והנה לא מת ממקנה ישראל עד אחד; ויכבד לב פרעה ולא שלח את העם. 
> שמות ט ח: ויאמר יהוה אל משה ואל אהרן קחו לכם מלא חפניכם פיח כבשן; וזרקו משה השמימה לעיני פרעה.
> שמות ט ט: והיה לאבק על כל ארץ מצרים; והיה על האדם ועל הבהמה לשחין פרח אבעבעת בכל ארץ מצרים.
> שמות ט י: ויקחו את פיח הכבשן ויעמדו לפני פרעה ויזרק אתו משה השמימה; ויהי שחין אבעבעת פרח באדם ובבהמה.
> שמות ט יא: ולא יכלו החרטמים לעמד לפני משה מפני השחין:  כי היה השחין בחרטמם ובכל מצרים.
> שמות ט יב: ויחזק יהוה את לב פרעה ולא שמע אלהם:  כאשר דבר יהוה אל משה. 
> שמות ט יג: ויאמר יהוה אל משה השכם בבקר והתיצב לפני פרעה; ואמרת אליו כה אמר יהוה אלהי העברים שלח את עמי ויעבדני.
> שמות ט יד: כי בפעם הזאת אני שלח את כל מגפתי אל לבך ובעבדיך ובעמך בעבור תדע כי אין כמני בכל הארץ.
> שמות ט טו: כי עתה שלחתי את ידי ואך אותך ואת עמך בדבר; ותכחד מן הארץ.
> שמות ט טז: ואולם בעבור זאת העמדתיך בעבור הראתך את כחי; ולמען ספר שמי בכל הארץ.
> שמות ט יז: עודך מסתולל בעמי לבלתי שלחם.
> שמות ט יח: הנני ממטיר כעת מחר ברד כבד מאד אשר לא היה כמהו במצרים למן היום הוסדה ועד עתה.
> שמות ט יט: ועתה שלח העז את מקנך ואת כל אשר לך בשדה:  כל האדם והבהמה אשר ימצא בשדה ולא יאסף הביתה וירד עלהם הברד ומתו.
> שמות ט כ: הירא את דבר יהוה מעבדי פרעה הניס את עבדיו ואת מקנהו אל הבתים.
> שמות ט כא: ואשר לא שם לבו אל דבר יהוה ויעזב את עבדיו ואת מקנהו בשדה.
> שמות ט כב: ויאמר יהוה אל משה נטה את ידך על השמים ויהי ברד בכל ארץ מצרים:  על האדם ועל הבהמה ועל כל עשב השדה בארץ מצרים.
> שמות ט כג: ויט משה את מטהו על השמים ויהוה נתן קלת וברד ותהלך אש ארצה; וימטר יהוה ברד על ארץ מצרים.
> שמות ט כד: ויהי ברד ואש מתלקחת בתוך הברד:  כבד מאד אשר לא היה כמהו בכל ארץ מצרים מאז היתה לגוי.
> שמות ט כה: ויך הברד בכל ארץ מצרים את כל אשר בשדה מאדם ועד בהמה; ואת כל עשב השדה הכה הברד ואת כל עץ השדה שבר.
> שמות ט כו: רק בארץ גשן אשר שם בני ישראל לא היה ברד.
> שמות ט כז: וישלח פרעה ויקרא למשה ולאהרן ויאמר אלהם חטאתי הפעם:  יהוה הצדיק ואני ועמי הרשעים.
> שמות ט כח: העתירו אל יהוה ורב מהית קלת אלהים וברד; ואשלחה אתכם ולא תספון לעמד.
> שמות ט כט: ויאמר אליו משה כצאתי את העיר אפרש את כפי אל יהוה; הקלות יחדלון והברד לא יהיה עוד למען תדע כי ליהוה הארץ.
> שמות ט ל: ואתה ועבדיך:  ידעתי כי טרם תיראון מפני יהוה אלהים.
> שמות ט לא: והפשתה והשערה נכתה:  כי השערה אביב והפשתה גבעל.
> שמות ט לב: והחטה והכסמת לא נכו:  כי אפילת הנה.
> שמות ט לג: ויצא משה מעם פרעה את העיר ויפרש כפיו אל יהוה; ויחדלו הקלות והברד ומטר לא נתך ארצה.
> שמות ט לד: וירא פרעה כי חדל המטר והברד והקלת ויסף לחטא; ויכבד לבו הוא ועבדיו.
> שמות ט לה: ויחזק לב פרעה ולא שלח את בני ישראל:  כאשר דבר יהוה ביד משה. 
> שמות י א: ויאמר יהוה אל משה בא אל פרעה:  כי אני הכבדתי את לבו ואת לב עבדיו למען שתי אתתי אלה בקרבו.
> שמות י ב: ולמען תספר באזני בנך ובן בנך את אשר התעללתי במצרים ואת אתתי אשר שמתי בם; וידעתם כי אני יהוה.
> שמות י ג: ויבא משה ואהרן אל פרעה ויאמרו אליו כה אמר יהוה אלהי העברים עד מתי מאנת לענת מפני; שלח עמי ויעבדני.
> שמות י ד: כי אם מאן אתה לשלח את עמי הנני מביא מחר ארבה בגבלך.
> שמות י ה: וכסה את עין הארץ ולא יוכל לראת את הארץ; ואכל את יתר הפלטה הנשארת לכם מן הברד ואכל את כל העץ הצמח לכם מן השדה.
> שמות י ו: ומלאו בתיך ובתי כל עבדיך ובתי כל מצרים אשר לא ראו אבתיך ואבות אבתיך מיום היותם על האדמה עד היום הזה; ויפן ויצא מעם פרעה.
> שמות י ז: ויאמרו עבדי פרעה אליו עד מתי יהיה זה לנו למוקש שלח את האנשים ויעבדו את יהוה אלהיהם; הטרם תדע כי אבדה מצרים.
> שמות י ח: ויושב את משה ואת אהרן אל פרעה ויאמר אלהם לכו עבדו את יהוה אלהיכם; מי ומי ההלכים.
> שמות י ט: ויאמר משה בנערינו ובזקנינו נלך; בבנינו ובבנותנו בצאננו ובבקרנו נלך כי חג יהוה לנו.
> שמות י י: ויאמר אלהם יהי כן יהוה עמכם כאשר אשלח אתכם ואת טפכם; ראו כי רעה נגד פניכם.
> שמות י יא: לא כן לכו נא הגברים ועבדו את יהוה כי אתה אתם מבקשים; ויגרש אתם מאת פני פרעה.
> שמות י יב: ויאמר יהוה אל משה נטה ידך על ארץ מצרים בארבה ויעל על ארץ מצרים; ויאכל את כל עשב הארץ את כל אשר השאיר הברד.
> שמות י יג: ויט משה את מטהו על ארץ מצרים ויהוה נהג רוח קדים בארץ כל היום ההוא וכל הלילה; הבקר היה ורוח הקדים נשא את הארבה.
> שמות י יד: ויעל הארבה על כל ארץ מצרים וינח בכל גבול מצרים:  כבד מאד לפניו לא היה כן ארבה כמהו ואחריו לא יהיה כן.
> שמות י טו: ויכס את עין כל הארץ ותחשך הארץ ויאכל את כל עשב הארץ ואת כל פרי העץ אשר הותיר הברד; ולא נותר כל ירק בעץ ובעשב השדה בכל ארץ מצרים.
> שמות י טז: וימהר פרעה לקרא למשה ולאהרן; ויאמר חטאתי ליהוה אלהיכם ולכם.
> שמות י יז: ועתה שא נא חטאתי אך הפעם והעתירו ליהוה אלהיכם; ויסר מעלי רק את המות הזה.
> שמות י יח: ויצא מעם פרעה; ויעתר אל יהוה.
> שמות י יט: ויהפך יהוה רוח ים חזק מאד וישא את הארבה ויתקעהו ימה סוף:  לא נשאר ארבה אחד בכל גבול מצרים.
> שמות י כ: ויחזק יהוה את לב פרעה; ולא שלח את בני ישראל. 
> שמות י כא: ויאמר יהוה אל משה נטה ידך על השמים ויהי חשך על ארץ מצרים; וימש חשך.
> שמות י כב: ויט משה את ידו על השמים; ויהי חשך אפלה בכל ארץ מצרים שלשת ימים.
> שמות י כג: לא ראו איש את אחיו ולא קמו איש מתחתיו שלשת ימים; ולכל בני ישראל היה אור במושבתם.
> שמות י כד: ויקרא פרעה אל משה ויאמר לכו עבדו את יהוה רק צאנכם ובקרכם יצג:  גם טפכם ילך עמכם.
> שמות י כה: ויאמר משה גם אתה תתן בידנו זבחים ועלת; ועשינו ליהוה אלהינו.
> שמות י כו: וגם מקננו ילך עמנו לא תשאר פרסה כי ממנו נקח לעבד את יהוה אלהינו; ואנחנו לא נדע מה נעבד את יהוה עד באנו שמה.
> שמות י כז: ויחזק יהוה את לב פרעה; ולא אבה לשלחם.
> שמות י כח: ויאמר לו פרעה לך מעלי; השמר לך אל תסף ראות פני כי ביום ראתך פני תמות.
> שמות י כט: ויאמר משה כן דברת:  לא אסף עוד ראות פניך. 
> שמות יא א: ויאמר יהוה אל משה עוד נגע אחד אביא על פרעה ועל מצרים אחרי כן ישלח אתכם מזה:  כשלחו כלה גרש יגרש אתכם מזה.
> שמות יא ב: דבר נא באזני העם; וישאלו איש מאת רעהו ואשה מאת רעותה כלי כסף וכלי זהב.
> שמות יא ג: ויתן יהוה את חן העם בעיני מצרים; גם האיש משה גדול מאד בארץ מצרים בעיני עבדי פרעה ובעיני העם.
> שמות יא ד: ויאמר משה כה אמר יהוה:  כחצת הלילה אני יוצא בתוך מצרים.
> שמות יא ה: ומת כל בכור בארץ מצרים מבכור פרעה הישב על כסאו עד בכור השפחה אשר אחר הרחים; וכל בכור בהמה.
> שמות יא ו: והיתה צעקה גדלה בכל ארץ מצרים אשר כמהו לא נהיתה וכמהו לא תסף.
> שמות יא ז: ולכל בני ישראל לא יחרץ כלב לשנו למאיש ועד בהמה למען תדעון אשר יפלה יהוה בין מצרים ובין ישראל.
> שמות יא ח: וירדו כל עבדיך אלה אלי והשתחוו לי לאמר צא אתה וכל העם אשר ברגליך ואחרי כן אצא; ויצא מעם פרעה בחרי אף.
> שמות יא ט: ויאמר יהוה אל משה לא ישמע אליכם פרעה למען רבות מופתי בארץ מצרים.
> שמות יא י: ומשה ואהרן עשו את כל המפתים האלה לפני פרעה; ויחזק יהוה את לב פרעה ולא שלח את בני ישראל מארצו. 
> שמות יב א: ויאמר יהוה אל משה ואל אהרן בארץ מצרים לאמר.
> שמות יב ב: החדש הזה לכם ראש חדשים:  ראשון הוא לכם לחדשי השנה.
> שמות יב ג: דברו אל כל עדת ישראל לאמר בעשר לחדש הזה:  ויקחו להם איש שה לבית אבת שה לבית.
> שמות יב ד: ואם ימעט הבית מהיות משה ולקח הוא ושכנו הקרב אל ביתו במכסת נפשת:  איש לפי אכלו תכסו על השה.
> שמות יב ה: שה תמים זכר בן שנה יהיה לכם; מן הכבשים ומן העזים תקחו.
> שמות יב ו: והיה לכם למשמרת עד ארבעה עשר יום לחדש הזה; ושחטו אתו כל קהל עדת ישראל בין הערבים.
> שמות יב ז: ולקחו מן הדם ונתנו על שתי המזוזת ועל המשקוף על הבתים אשר יאכלו אתו בהם.
> שמות יב ח: ואכלו את הבשר בלילה הזה:  צלי אש ומצות על מררים יאכלהו.
> שמות יב ט: אל תאכלו ממנו נא ובשל מבשל במים:  כי אם צלי אש ראשו על כרעיו ועל קרבו.
> שמות יב י: ולא תותירו ממנו עד בקר; והנתר ממנו עד בקר באש תשרפו.
> שמות יב יא: וככה תאכלו אתו מתניכם חגרים נעליכם ברגליכם ומקלכם בידכם; ואכלתם אתו בחפזון פסח הוא ליהוה.
> שמות יב יב: ועברתי בארץ מצרים בלילה הזה והכיתי כל בכור בארץ מצרים מאדם ועד בהמה; ובכל אלהי מצרים אעשה שפטים אני יהוה.
> שמות יב יג: והיה הדם לכם לאת על הבתים אשר אתם שם וראיתי את הדם ופסחתי עלכם; ולא יהיה בכם נגף למשחית בהכתי בארץ מצרים.
> שמות יב יד: והיה היום הזה לכם לזכרון וחגתם אתו חג ליהוה:  לדרתיכם חקת עולם תחגהו.
> שמות יב טו: שבעת ימים מצות תאכלו אך ביום הראשון תשביתו שאר מבתיכם:  כי כל אכל חמץ ונכרתה הנפש ההוא מישראל מיום הראשן עד יום השבעי.
> שמות יב טז: וביום הראשון מקרא קדש וביום השביעי מקרא קדש יהיה לכם:  כל מלאכה לא יעשה בהם אך אשר יאכל לכל נפש הוא לבדו יעשה לכם.
> שמות יב יז: ושמרתם את המצות כי בעצם היום הזה הוצאתי את צבאותיכם מארץ מצרים; ושמרתם את היום הזה לדרתיכם חקת עולם.
> שמות יב יח: בראשן בארבעה עשר יום לחדש בערב תאכלו מצת:  עד יום האחד ועשרים לחדש בערב.
> שמות יב יט: שבעת ימים שאר לא ימצא בבתיכם:  כי כל אכל מחמצת ונכרתה הנפש ההוא מעדת ישראל בגר ובאזרח הארץ.
> שמות יב כ: כל מחמצת לא תאכלו; בכל מושבתיכם תאכלו מצות.
> שמות יב כא: ויקרא משה לכל זקני ישראל ויאמר אלהם:  משכו וקחו לכם צאן למשפחתיכם ושחטו הפסח.
> שמות יב כב: ולקחתם אגדת אזוב וטבלתם בדם אשר בסף והגעתם אל המשקוף ואל שתי המזוזת מן הדם אשר בסף; ואתם לא תצאו איש מפתח ביתו עד בקר.
> שמות יב כג: ועבר יהוה לנגף את מצרים וראה את הדם על המשקוף ועל שתי המזוזת; ופסח יהוה על הפתח ולא יתן המשחית לבא אל בתיכם לנגף.
> שמות יב כד: ושמרתם את הדבר הזה לחק לך ולבניך עד עולם.
> שמות יב כה: והיה כי תבאו אל הארץ אשר יתן יהוה לכם כאשר דבר; ושמרתם את העבדה הזאת.
> שמות יב כו: והיה כי יאמרו אליכם בניכם:  מה העבדה הזאת לכם.
> שמות יב כז: ואמרתם זבח פסח הוא ליהוה אשר פסח על בתי בני ישראל במצרים בנגפו את מצרים ואת בתינו הציל; ויקד העם וישתחוו.
> שמות יב כח: וילכו ויעשו בני ישראל:  כאשר צוה יהוה את משה ואהרן כן עשו. 
> שמות יב כט: ויהי בחצי הלילה ויהוה הכה כל בכור בארץ מצרים מבכר פרעה הישב על כסאו עד בכור השבי אשר בבית הבור; וכל בכור בהמה.
> שמות יב ל: ויקם פרעה לילה הוא וכל עבדיו וכל מצרים ותהי צעקה גדלה במצרים:  כי אין בית אשר אין שם מת.
> שמות יב לא: ויקרא למשה ולאהרן לילה ויאמר קומו צאו מתוך עמי גם אתם גם בני ישראל; ולכו עבדו את יהוה כדברכם.
> שמות יב לב: גם צאנכם גם בקרכם קחו כאשר דברתם ולכו; וברכתם גם אתי.
> שמות יב לג: ותחזק מצרים על העם למהר לשלחם מן הארץ:  כי אמרו כלנו מתים.
> שמות יב לד: וישא העם את בצקו טרם יחמץ; משארתם צררת בשמלתם על שכמם.
> שמות יב לה: ובני ישראל עשו כדבר משה; וישאלו ממצרים כלי כסף וכלי זהב ושמלת.
> שמות יב לו: ויהוה נתן את חן העם בעיני מצרים וישאלום; וינצלו את מצרים.
> שמות יב לז: ויסעו בני ישראל מרעמסס סכתה כשש מאות אלף רגלי הגברים לבד מטף.
> שמות יב לח: וגם ערב רב עלה אתם וצאן ובקר מקנה כבד מאד.
> שמות יב לט: ויאפו את הבצק אשר הוציאו ממצרים עגת מצות כי לא חמץ:  כי גרשו ממצרים ולא יכלו להתמהמה וגם צדה לא עשו להם.
> שמות יב מ: ומושב בני ישראל אשר ישבו במצרים שלשים שנה וארבע מאות שנה.
> שמות יב מא: ויהי מקץ שלשים שנה וארבע מאות שנה; ויהי בעצם היום הזה יצאו כל צבאות יהוה מארץ מצרים.
> שמות יב מב: ליל שמרים הוא ליהוה להוציאם מארץ מצרים:  הוא הלילה הזה ליהוה שמרים לכל בני ישראל לדרתם. 
> שמות יב מג: ויאמר יהוה אל משה ואהרן זאת חקת הפסח:  כל בן נכר לא יאכל בו.
> שמות יב מד: וכל עבד איש מקנת כסף ומלתה אתו אז יאכל בו.
> שמות יב מה: תושב ושכיר לא יאכל בו.
> שמות יב מו: בבית אחד יאכל לא תוציא מן הבית מן הבשר חוצה; ועצם לא תשברו בו.
> שמות יב מז: כל עדת ישראל יעשו אתו.
> שמות יב מח: וכי יגור אתך גר ועשה פסח ליהוה המול לו כל זכר ואז יקרב לעשתו והיה כאזרח הארץ; וכל ערל לא יאכל בו.
> שמות יב מט: תורה אחת יהיה לאזרח ולגר הגר בתוככם.
> שמות יב נ: ויעשו כל בני ישראל:  כאשר צוה יהוה את משה ואת אהרן כן עשו.
> שמות יב נא: ויהי בעצם היום הזה:  הוציא יהוה את בני ישראל מארץ מצרים על צבאתם.
> שמות יג א: וידבר יהוה אל משה לאמר.
> שמות יג ב: קדש לי כל בכור פטר כל רחם בבני ישראל באדם ובבהמה:  לי הוא.
> שמות יג ג: ויאמר משה אל העם זכור את היום הזה אשר יצאתם ממצרים מבית עבדים כי בחזק יד הוציא יהוה אתכם מזה; ולא יאכל חמץ.
> שמות יג ד: היום אתם יצאים בחדש האביב.
> שמות יג ה: והיה כי יביאך יהוה אל ארץ הכנעני והחתי והאמרי והחוי והיבוסי אשר נשבע לאבתיך לתת לך ארץ זבת חלב ודבש; ועבדת את העבדה הזאת בחדש הזה.
> שמות יג ו: שבעת ימים תאכל מצת; וביום השביעי חג ליהוה.
> שמות יג ז: מצות יאכל את שבעת הימים; ולא יראה לך חמץ ולא יראה לך שאר בכל גבלך.
> שמות יג ח: והגדת לבנך ביום ההוא לאמר:  בעבור זה עשה יהוה לי בצאתי ממצרים.
> שמות יג ט: והיה לך לאות על ידך ולזכרון בין עיניך למען תהיה תורת יהוה בפיך:  כי ביד חזקה הוצאך יהוה ממצרים.
> שמות יג י: ושמרת את החקה הזאת למועדה מימים ימימה.
> שמות יג יא: והיה כי יבאך יהוה אל ארץ הכנעני כאשר נשבע לך ולאבתיך; ונתנה לך.
> שמות יג יב: והעברת כל פטר רחם ליהוה; וכל פטר שגר בהמה אשר יהיה לך הזכרים ליהוה.
> שמות יג יג: וכל פטר חמר תפדה בשה ואם לא תפדה וערפתו; וכל בכור אדם בבניך תפדה.
> שמות יג יד: והיה כי ישאלך בנך מחר לאמר מה זאת:  ואמרת אליו בחזק יד הוציאנו יהוה ממצרים מבית עבדים.
> שמות יג טו: ויהי כי הקשה פרעה לשלחנו ויהרג יהוה כל בכור בארץ מצרים מבכר אדם ועד בכור בהמה; על כן אני זבח ליהוה כל פטר רחם הזכרים וכל בכור בני אפדה.
> שמות יג טז: והיה לאות על ידכה ולטוטפת בין עיניך:  כי בחזק יד הוציאנו יהוה ממצרים. 
> שמות יג יז: ויהי בשלח פרעה את העם ולא נחם אלהים דרך ארץ פלשתים כי קרוב הוא:  כי אמר אלהים פן ינחם העם בראתם מלחמה ושבו מצרימה.
> שמות יג יח: ויסב אלהים את העם דרך המדבר ים סוף; וחמשים עלו בני ישראל מארץ מצרים.
> שמות יג יט: ויקח משה את עצמות יוסף עמו:  כי השבע השביע את בני ישראל לאמר פקד יפקד אלהים אתכם והעליתם את עצמתי מזה אתכם.
> שמות יג כ: ויסעו מסכת; ויחנו באתם בקצה המדבר.
> שמות יג כא: ויהוה הלך לפניהם יומם בעמוד ענן לנחתם הדרך ולילה בעמוד אש להאיר להם ללכת יומם ולילה.
> שמות יג כב: לא ימיש עמוד הענן יומם ועמוד האש לילה לפני העם.
> שמות יד א: וידבר יהוה אל משה לאמר.
> שמות יד ב: דבר אל בני ישראל וישבו ויחנו לפני פי החירת בין מגדל ובין הים:  לפני בעל צפן נכחו תחנו על הים.
> שמות יד ג: ואמר פרעה לבני ישראל נבכים הם בארץ; סגר עליהם המדבר.
> שמות יד ד: וחזקתי את לב פרעה ורדף אחריהם ואכבדה בפרעה ובכל חילו וידעו מצרים כי אני יהוה; ויעשו כן.
> שמות יד ה: ויגד למלך מצרים כי ברח העם; ויהפך לבב פרעה ועבדיו אל העם ויאמרו מה זאת עשינו כי שלחנו את ישראל מעבדנו.
> שמות יד ו: ויאסר את רכבו; ואת עמו לקח עמו.
> שמות יד ז: ויקח שש מאות רכב בחור וכל רכב מצרים; ושלשם על כלו.
> שמות יד ח: ויחזק יהוה את לב פרעה מלך מצרים וירדף אחרי בני ישראל; ובני ישראל יצאים ביד רמה.
> שמות יד ט: וירדפו מצרים אחריהם וישיגו אותם חנים על הים כל סוס רכב פרעה ופרשיו וחילו על פי החירת לפני בעל צפן.
> שמות יד י: ופרעה הקריב; וישאו בני ישראל את עיניהם והנה מצרים נסע אחריהם וייראו מאד ויצעקו בני ישראל אל יהוה.
> שמות יד יא: ויאמרו אל משה המבלי אין קברים במצרים לקחתנו למות במדבר:  מה זאת עשית לנו להוציאנו ממצרים.
> שמות יד יב: הלא זה הדבר אשר דברנו אליך במצרים לאמר חדל ממנו ונעבדה את מצרים:  כי טוב לנו עבד את מצרים ממתנו במדבר.
> שמות יד יג: ויאמר משה אל העם אל תיראו התיצבו וראו את ישועת יהוה אשר יעשה לכם היום:  כי אשר ראיתם את מצרים היום לא תספו לראתם עוד עד עולם.
> שמות יד יד: יהוה ילחם לכם; ואתם תחרשון.
> שמות יד טו: ויאמר יהוה אל משה מה תצעק אלי; דבר אל בני ישראל ויסעו.
> שמות יד טז: ואתה הרם את מטך ונטה את ידך על הים ובקעהו; ויבאו בני ישראל בתוך הים ביבשה.
> שמות יד יז: ואני הנני מחזק את לב מצרים ויבאו אחריהם; ואכבדה בפרעה ובכל חילו ברכבו ובפרשיו.
> שמות יד יח: וידעו מצרים כי אני יהוה בהכבדי בפרעה ברכבו ובפרשיו.
> שמות יד יט: ויסע מלאך האלהים ההלך לפני מחנה ישראל וילך מאחריהם; ויסע עמוד הענן מפניהם ויעמד מאחריהם.
> שמות יד כ: ויבא בין מחנה מצרים ובין מחנה ישראל ויהי הענן והחשך ויאר את הלילה; ולא קרב זה אל זה כל הלילה.
> שמות יד כא: ויט משה את ידו על הים ויולך יהוה את הים ברוח קדים עזה כל הלילה וישם את הים לחרבה; ויבקעו המים.
> שמות יד כב: ויבאו בני ישראל בתוך הים ביבשה; והמים להם חומה מימינם ומשמאלם.
> שמות יד כג: וירדפו מצרים ויבאו אחריהם כל סוס פרעה רכבו ופרשיו:  אל תוך הים.
> שמות יד כד: ויהי באשמרת הבקר וישקף יהוה אל מחנה מצרים בעמוד אש וענן; ויהם את מחנה מצרים.
> שמות יד כה: ויסר את אפן מרכבתיו וינהגהו בכבדת; ויאמר מצרים אנוסה מפני ישראל כי יהוה נלחם להם במצרים.
> שמות יד כו: ויאמר יהוה אל משה נטה את ידך על הים; וישבו המים על מצרים על רכבו ועל פרשיו.
> שמות יד כז: ויט משה את ידו על הים וישב הים לפנות בקר לאיתנו ומצרים נסים לקראתו; וינער יהוה את מצרים בתוך הים.
> שמות יד כח: וישבו המים ויכסו את הרכב ואת הפרשים לכל חיל פרעה הבאים אחריהם בים:  לא נשאר בהם עד אחד.
> שמות יד כט: ובני ישראל הלכו ביבשה בתוך הים; והמים להם חמה מימינם ומשמאלם.
> שמות יד ל: ויושע יהוה ביום ההוא את ישראל מיד מצרים; וירא ישראל את מצרים מת על שפת הים.
> שמות יד לא: וירא ישראל את היד הגדלה אשר עשה יהוה במצרים וייראו העם את יהוה; ויאמינו ביהוה ובמשה עבדו.  
> שמות טו א: אז ישיר משה ובני ישראל את השירה הזאת ליהוה ויאמרו לאמר:    אשירה ליהוה כי גאה גאה    סוס ורכבו רמה בים.
> שמות טו ב: עזי וזמרת יה ויהי לי לישועה;    זה אלי ואנוהו    אלהי אבי וארממנהו.
> שמות טו ג: יהוה איש מלחמה; יהוה שמו.
> שמות טו ד: מרכבת פרעה וחילו ירה בים;    ומבחר שלשיו טבעו בים סוף.
> שמות טו ה: תהמת יכסימו; ירדו במצולת כמו אבן.
> שמות טו ו: ימינך יהוה נאדרי בכח;    ימינך יהוה תרעץ אויב.
> שמות טו ז: וברב גאונך תהרס קמיך;    תשלח חרנך יאכלמו כקש.
> שמות טו ח: וברוח אפיך נערמו מים    נצבו כמו נד נזלים;    קפאו תהמת בלב ים.
> שמות טו ט: אמר אויב ארדף אשיג    אחלק שלל; תמלאמו נפשי    אריק חרבי תורישמו ידי.
> שמות טו י: נשפת ברוחך כסמו ים;    צללו כעופרת במים אדירים.
> שמות טו יא: מי כמכה באלם יהוה    מי כמכה נאדר בקדש;    נורא תהלת עשה פלא.
> שמות טו יב: נטית ימינך תבלעמו ארץ.
> שמות טו יג: נחית בחסדך עם זו גאלת;    נהלת בעזך אל נוה קדשך.
> שמות טו יד: שמעו עמים ירגזון;    חיל אחז ישבי פלשת.
> שמות טו טו: אז נבהלו אלופי אדום    אילי מואב יאחזמו רעד;    נמגו כל ישבי כנען.
> שמות טו טז: תפל עליהם אימתה ופחד    בגדל זרועך ידמו כאבן:    עד יעבר עמך יהוה    עד יעבר עם זו קנית.
> שמות טו יז: תבאמו ותטעמו בהר נחלתך    מכון לשבתך פעלת יהוה;    מקדש אדני כוננו ידיך.
> שמות טו יח: יהוה ימלך לעלם ועד.
> שמות טו יט: כי בא סוס פרעה ברכבו ובפרשיו בים    וישב יהוה עלהם את מי הים;    ובני ישראל הלכו ביבשה בתוך הים. 
> שמות טו כ: ותקח מרים הנביאה אחות אהרן את התף בידה; ותצאן כל הנשים אחריה בתפים ובמחלת.
> שמות טו כא: ותען להם מרים:  שירו ליהוה כי גאה גאה סוס ורכבו רמה בים. 
> שמות טו כב: ויסע משה את ישראל מים סוף ויצאו אל מדבר שור; וילכו שלשת ימים במדבר ולא מצאו מים.
> שמות טו כג: ויבאו מרתה ולא יכלו לשתת מים ממרה כי מרים הם; על כן קרא שמה מרה.
> שמות טו כד: וילנו העם על משה לאמר מה נשתה.
> שמות טו כה: ויצעק אל יהוה ויורהו יהוה עץ וישלך אל המים וימתקו המים; שם שם לו חק ומשפט ושם נסהו.
> שמות טו כו: ויאמר אם שמוע תשמע לקול יהוה אלהיך והישר בעיניו תעשה והאזנת למצותיו ושמרת כל חקיו כל המחלה אשר שמתי במצרים לא אשים עליך כי אני יהוה רפאך.
> שמות טו כז: ויבאו אילמה ושם שתים עשרה עינת מים ושבעים תמרים; ויחנו שם על המים. 
> שמות טז א: ויסעו מאילם ויבאו כל עדת בני ישראל אל מדבר סין אשר בין אילם ובין סיני בחמשה עשר יום לחדש השני לצאתם מארץ מצרים.
> שמות טז ב: וילינו (וילונו) כל עדת בני ישראל על משה ועל אהרן במדבר.
> שמות טז ג: ויאמרו אלהם בני ישראל מי יתן מותנו ביד יהוה בארץ מצרים בשבתנו על סיר הבשר באכלנו לחם לשבע:  כי הוצאתם אתנו אל המדבר הזה להמית את כל הקהל הזה ברעב.
> שמות טז ד: ויאמר יהוה אל משה הנני ממטיר לכם לחם מן השמים; ויצא העם ולקטו דבר יום ביומו למען אנסנו הילך בתורתי אם לא.
> שמות טז ה: והיה ביום הששי והכינו את אשר יביאו; והיה משנה על אשר ילקטו יום יום.
> שמות טז ו: ויאמר משה ואהרן אל כל בני ישראל:  ערב וידעתם כי יהוה הוציא אתכם מארץ מצרים.
> שמות טז ז: ובקר וראיתם את כבוד יהוה בשמעו את תלנתיכם על יהוה; ונחנו מה כי תלונו (תלינו) עלינו.
> שמות טז ח: ויאמר משה בתת יהוה לכם בערב בשר לאכל ולחם בבקר לשבע בשמע יהוה את תלנתיכם אשר אתם מלינם עליו; ונחנו מה לא עלינו תלנתיכם כי על יהוה.
> שמות טז ט: ויאמר משה אל אהרן אמר אל כל עדת בני ישראל קרבו לפני יהוה:  כי שמע את תלנתיכם.
> שמות טז י: ויהי כדבר אהרן אל כל עדת בני ישראל ויפנו אל המדבר; והנה כבוד יהוה נראה בענן.
> שמות טז יא: וידבר יהוה אל משה לאמר.
> שמות טז יב: שמעתי את תלונת בני ישראל דבר אלהם לאמר בין הערבים תאכלו בשר ובבקר תשבעו לחם; וידעתם כי אני יהוה אלהיכם.
> שמות טז יג: ויהי בערב ותעל השלו ותכס את המחנה; ובבקר היתה שכבת הטל סביב למחנה.
> שמות טז יד: ותעל שכבת הטל; והנה על פני המדבר דק מחספס דק ככפר על הארץ.
> שמות טז טו: ויראו בני ישראל ויאמרו איש אל אחיו מן הוא כי לא ידעו מה הוא; ויאמר משה אלהם הוא הלחם אשר נתן יהוה לכם לאכלה.
> שמות טז טז: זה הדבר אשר צוה יהוה לקטו ממנו איש לפי אכלו:  עמר לגלגלת מספר נפשתיכם איש לאשר באהלו תקחו.
> שמות טז יז: ויעשו כן בני ישראל; וילקטו המרבה והממעיט.
> שמות טז יח: וימדו בעמר ולא העדיף המרבה והממעיט לא החסיר:  איש לפי אכלו לקטו.
> שמות טז יט: ויאמר משה אלהם:  איש אל יותר ממנו עד בקר.
> שמות טז כ: ולא שמעו אל משה ויותרו אנשים ממנו עד בקר וירם תולעים ויבאש; ויקצף עלהם משה.
> שמות טז כא: וילקטו אתו בבקר בבקר איש כפי אכלו; וחם השמש ונמס.
> שמות טז כב: ויהי ביום הששי לקטו לחם משנה שני העמר לאחד; ויבאו כל נשיאי העדה ויגידו למשה.
> שמות טז כג: ויאמר אלהם הוא אשר דבר יהוה שבתון שבת קדש ליהוה מחר:  את אשר תאפו אפו ואת אשר תבשלו בשלו ואת כל העדף הניחו לכם למשמרת עד הבקר.
> שמות טז כד: ויניחו אתו עד הבקר כאשר צוה משה; ולא הבאיש ורמה לא היתה בו.
> שמות טז כה: ויאמר משה אכלהו היום כי שבת היום ליהוה:  היום לא תמצאהו בשדה.
> שמות טז כו: ששת ימים תלקטהו; וביום השביעי שבת לא יהיה בו.
> שמות טז כז: ויהי ביום השביעי יצאו מן העם ללקט; ולא מצאו.
> שמות טז כח: ויאמר יהוה אל משה:  עד אנה מאנתם לשמר מצותי ותורתי.
> שמות טז כט: ראו כי יהוה נתן לכם השבת על כן הוא נתן לכם ביום הששי לחם יומים; שבו איש תחתיו אל יצא איש ממקמו ביום השביעי.
> שמות טז ל: וישבתו העם ביום השבעי.
> שמות טז לא: ויקראו בית ישראל את שמו מן; והוא כזרע גד לבן וטעמו כצפיחת בדבש.
> שמות טז לב: ויאמר משה זה הדבר אשר צוה יהוה מלא העמר ממנו למשמרת לדרתיכם:  למען יראו את הלחם אשר האכלתי אתכם במדבר בהוציאי אתכם מארץ מצרים.
> שמות טז לג: ויאמר משה אל אהרן קח צנצנת אחת ותן שמה מלא העמר מן; והנח אתו לפני יהוה למשמרת לדרתיכם.
> שמות טז לד: כאשר צוה יהוה אל משה; ויניחהו אהרן לפני העדת למשמרת.
> שמות טז לה: ובני ישראל אכלו את המן ארבעים שנה עד באם אל ארץ נושבת:  את המן אכלו עד באם אל קצה ארץ כנען.
> שמות טז לו: והעמר עשרית האיפה הוא. 
> שמות יז א: ויסעו כל עדת בני ישראל ממדבר סין למסעיהם על פי יהוה; ויחנו ברפידים ואין מים לשתת העם.
> שמות יז ב: וירב העם עם משה ויאמרו תנו לנו מים ונשתה; ויאמר להם משה מה תריבון עמדי מה תנסון את יהוה.
> שמות יז ג: ויצמא שם העם למים וילן העם על משה; ויאמר למה זה העליתנו ממצרים להמית אתי ואת בני ואת מקני בצמא.
> שמות יז ד: ויצעק משה אל יהוה לאמר מה אעשה לעם הזה; עוד מעט וסקלני.
> שמות יז ה: ויאמר יהוה אל משה עבר לפני העם וקח אתך מזקני ישראל; ומטך אשר הכית בו את היאר קח בידך והלכת.
> שמות יז ו: הנני עמד לפניך שם על הצור בחרב והכית בצור ויצאו ממנו מים ושתה העם; ויעש כן משה לעיני זקני ישראל.
> שמות יז ז: ויקרא שם המקום מסה ומריבה:  על ריב בני ישראל ועל נסתם את יהוה לאמר היש יהוה בקרבנו אם אין. 
> שמות יז ח: ויבא עמלק; וילחם עם ישראל ברפידם.
> שמות יז ט: ויאמר משה אל יהושע בחר לנו אנשים וצא הלחם בעמלק; מחר אנכי נצב על ראש הגבעה ומטה האלהים בידי.
> שמות יז י: ויעש יהושע כאשר אמר לו משה להלחם בעמלק; ומשה אהרן וחור עלו ראש הגבעה.
> שמות יז יא: והיה כאשר ירים משה ידו וגבר ישראל; וכאשר יניח ידו וגבר עמלק.
> שמות יז יב: וידי משה כבדים ויקחו אבן וישימו תחתיו וישב עליה; ואהרן וחור תמכו בידיו מזה אחד ומזה אחד ויהי ידיו אמונה עד בא השמש.
> שמות יז יג: ויחלש יהושע את עמלק ואת עמו לפי חרב.
> שמות יז יד: ויאמר יהוה אל משה כתב זאת זכרון בספר ושים באזני יהושע:  כי מחה אמחה את זכר עמלק מתחת השמים.
> שמות יז טו: ויבן משה מזבח; ויקרא שמו יהוה נסי.
> שמות יז טז: ויאמר כי יד על כס יה מלחמה ליהוה בעמלק מדר דר. 
> שמות יח א: וישמע יתרו כהן מדין חתן משה את כל אשר עשה אלהים למשה ולישראל עמו:  כי הוציא יהוה את ישראל ממצרים.
> שמות יח ב: ויקח יתרו חתן משה את צפרה אשת משה אחר שלוחיה.
> שמות יח ג: ואת שני בניה:  אשר שם האחד גרשם כי אמר גר הייתי בארץ נכריה.
> שמות יח ד: ושם האחד אליעזר כי אלהי אבי בעזרי ויצלני מחרב פרעה.
> שמות יח ה: ויבא יתרו חתן משה ובניו ואשתו אל משה:  אל המדבר אשר הוא חנה שם הר האלהים.
> שמות יח ו: ויאמר אל משה אני חתנך יתרו בא אליך; ואשתך ושני בניה עמה.
> שמות יח ז: ויצא משה לקראת חתנו וישתחו וישק לו וישאלו איש לרעהו לשלום; ויבאו האהלה.
> שמות יח ח: ויספר משה לחתנו את כל אשר עשה יהוה לפרעה ולמצרים על אודת ישראל:  את כל התלאה אשר מצאתם בדרך ויצלם יהוה.
> שמות יח ט: ויחד יתרו על כל הטובה אשר עשה יהוה לישראל:  אשר הצילו מיד מצרים.
> שמות יח י: ויאמר יתרו ברוך יהוה אשר הציל אתכם מיד מצרים ומיד פרעה:  אשר הציל את העם מתחת יד מצרים.
> שמות יח יא: עתה ידעתי כי גדול יהוה מכל האלהים:  כי בדבר אשר זדו עליהם.
> שמות יח יב: ויקח יתרו חתן משה עלה וזבחים לאלהים; ויבא אהרן וכל זקני ישראל לאכל לחם עם חתן משה לפני האלהים.
> שמות יח יג: ויהי ממחרת וישב משה לשפט את העם; ויעמד העם על משה מן הבקר עד הערב.
> שמות יח יד: וירא חתן משה את כל אשר הוא עשה לעם; ויאמר מה הדבר הזה אשר אתה עשה לעם מדוע אתה יושב לבדך וכל העם נצב עליך מן בקר עד ערב.
> שמות יח טו: ויאמר משה לחתנו:  כי יבא אלי העם לדרש אלהים.
> שמות יח טז: כי יהיה להם דבר בא אלי ושפטתי בין איש ובין רעהו; והודעתי את חקי האלהים ואת תורתיו.
> שמות יח יז: ויאמר חתן משה אליו:  לא טוב הדבר אשר אתה עשה.
> שמות יח יח: נבל תבל גם אתה גם העם הזה אשר עמך:  כי כבד ממך הדבר לא תוכל עשהו לבדך.
> שמות יח יט: עתה שמע בקלי איעצך ויהי אלהים עמך; היה אתה לעם מול האלהים והבאת אתה את הדברים אל האלהים.
> שמות יח כ: והזהרתה אתהם את החקים ואת התורת; והודעת להם את הדרך ילכו בה ואת המעשה אשר יעשון.
> שמות יח כא: ואתה תחזה מכל העם אנשי חיל יראי אלהים אנשי אמת שנאי בצע; ושמת עלהם שרי אלפים שרי מאות שרי חמשים ושרי עשרת.
> שמות יח כב: ושפטו את העם בכל עת והיה כל הדבר הגדל יביאו אליך וכל הדבר הקטן ישפטו הם; והקל מעליך ונשאו אתך.
> שמות יח כג: אם את הדבר הזה תעשה וצוך אלהים ויכלת עמד; וגם כל העם הזה על מקמו יבא בשלום.
> שמות יח כד: וישמע משה לקול חתנו; ויעש כל אשר אמר.
> שמות יח כה: ויבחר משה אנשי חיל מכל ישראל ויתן אתם ראשים על העם שרי אלפים שרי מאות שרי חמשים ושרי עשרת.
> שמות יח כו: ושפטו את העם בכל עת:  את הדבר הקשה יביאון אל משה וכל הדבר הקטן ישפוטו הם.
> שמות יח כז: וישלח משה את חתנו; וילך לו אל ארצו. 
> שמות יט א: בחדש השלישי לצאת בני ישראל מארץ מצרים ביום הזה באו מדבר סיני.
> שמות יט ב: ויסעו מרפידים ויבאו מדבר סיני ויחנו במדבר; ויחן שם ישראל נגד ההר.
> שמות יט ג: ומשה עלה אל האלהים; ויקרא אליו יהוה מן ההר לאמר כה תאמר לבית יעקב ותגיד לבני ישראל.
> שמות יט ד: אתם ראיתם אשר עשיתי למצרים; ואשא אתכם על כנפי נשרים ואבא אתכם אלי.
> שמות יט ה: ועתה אם שמוע תשמעו בקלי ושמרתם את בריתי והייתם לי סגלה מכל העמים כי לי כל הארץ.
> שמות יט ו: ואתם תהיו לי ממלכת כהנים וגוי קדוש:  אלה הדברים אשר תדבר אל בני ישראל.
> שמות יט ז: ויבא משה ויקרא לזקני העם; וישם לפניהם את כל הדברים האלה אשר צוהו יהוה.
> שמות יט ח: ויענו כל העם יחדו ויאמרו כל אשר דבר יהוה נעשה; וישב משה את דברי העם אל יהוה.
> שמות יט ט: ויאמר יהוה אל משה הנה אנכי בא אליך בעב הענן בעבור ישמע העם בדברי עמך וגם בך יאמינו לעולם; ויגד משה את דברי העם אל יהוה.
> שמות יט י: ויאמר יהוה אל משה לך אל העם וקדשתם היום ומחר; וכבסו שמלתם.
> שמות יט יא: והיו נכנים ליום השלישי:  כי ביום השלשי ירד יהוה לעיני כל העם על הר סיני.
> שמות יט יב: והגבלת את העם סביב לאמר השמרו לכם עלות בהר ונגע בקצהו:  כל הנגע בהר מות יומת.
> שמות יט יג: לא תגע בו יד כי סקול יסקל או ירה יירה אם בהמה אם איש לא יחיה; במשך היבל המה יעלו בהר.
> שמות יט יד: וירד משה מן ההר אל העם; ויקדש את העם ויכבסו שמלתם.
> שמות יט טו: ויאמר אל העם היו נכנים לשלשת ימים:  אל תגשו אל אשה.
> שמות יט טז: ויהי ביום השלישי בהית הבקר ויהי קלת וברקים וענן כבד על ההר וקל שפר חזק מאד; ויחרד כל העם אשר במחנה.
> שמות יט יז: ויוצא משה את העם לקראת האלהים מן המחנה; ויתיצבו בתחתית ההר.
> שמות יט יח: והר סיני עשן כלו מפני אשר ירד עליו יהוה באש; ויעל עשנו כעשן הכבשן ויחרד כל ההר מאד.
> שמות יט יט: ויהי קול השפר הולך וחזק מאד; משה ידבר והאלהים יעננו בקול.
> שמות יט כ: וירד יהוה על הר סיני אל ראש ההר; ויקרא יהוה למשה אל ראש ההר ויעל משה.
> שמות יט כא: ויאמר יהוה אל משה רד העד בעם:  פן יהרסו אל יהוה לראות ונפל ממנו רב.
> שמות יט כב: וגם הכהנים הנגשים אל יהוה יתקדשו:  פן יפרץ בהם יהוה.
> שמות יט כג: ויאמר משה אל יהוה לא יוכל העם לעלת אל הר סיני:  כי אתה העדתה בנו לאמר הגבל את ההר וקדשתו.
> שמות יט כד: ויאמר אליו יהוה לך רד ועלית אתה ואהרן עמך; והכהנים והעם אל יהרסו לעלת אל יהוה פן יפרץ בם.
> שמות יט כה: וירד משה אל העם; ויאמר אלהם.
> שמות כ א: וידבר אלהים את כל הדברים האלה לאמר.
> שמות כ ב: אנכי יהוה אלהיך אשר הוצאתיך מארץ מצרים מבית עבדים:  לא יהיה לך אלהים אחרים על פני.
> שמות כ ג: לא תעשה לך פסל וכל תמונה אשר בשמים ממעל ואשר בארץ מתחת ואשר במים מתחת לארץ.
> שמות כ ד: לא תשתחוה להם ולא תעבדם:  כי אנכי יהוה אלהיך אל קנא פקד עון אבת על בנים על שלשים ועל רבעים לשנאי.
> שמות כ ה: ועשה חסד לאלפים לאהבי ולשמרי מצותי.
> שמות כ ו: לא תשא את שם יהוה אלהיך לשוא:  כי לא ינקה יהוה את אשר ישא את שמו לשוא.
> שמות כ ז: זכור את יום השבת לקדשו.
> שמות כ ח: ששת ימים תעבד ועשית כל מלאכתך.
> שמות כ ט: ויום השביעי שבת ליהוה אלהיך:  לא תעשה כל מלאכה אתה ובנך ובתך עבדך ואמתך ובהמתך וגרך אשר בשעריך.
> שמות כ י: כי ששת ימים עשה יהוה את השמים ואת הארץ את הים ואת כל אשר בם וינח ביום השביעי; על כן ברך יהוה את יום השבת ויקדשהו.
> שמות כ יא: כבד את אביך ואת אמך למען יארכון ימיך על האדמה אשר יהוה אלהיך נתן לך.
> שמות כ יב: לא תרצח    לא תנאף;    לא תגנב    לא תענה ברעך עד שקר.
> שמות כ יג: לא תחמד בית רעך;    לא תחמד אשת רעך ועבדו ואמתו ושורו וחמרו וכל אשר לרעך.
> שמות כ יד: וכל העם ראים את הקולת ואת הלפידם ואת קול השפר ואת ההר עשן; וירא העם וינעו ויעמדו מרחק.
> שמות כ טו: ויאמרו אל משה דבר אתה עמנו ונשמעה; ואל ידבר עמנו אלהים פן נמות.
> שמות כ טז: ויאמר משה אל העם אל תיראו כי לבעבור נסות אתכם בא האלהים; ובעבור תהיה יראתו על פניכם לבלתי תחטאו.
> שמות כ יז: ויעמד העם מרחק; ומשה נגש אל הערפל אשר שם האלהים. 
> שמות כ יח: ויאמר יהוה אל משה כה תאמר אל בני ישראל:  אתם ראיתם כי מן השמים דברתי עמכם.
> שמות כ יט: לא תעשון אתי:  אלהי כסף ואלהי זהב לא תעשו לכם.
> שמות כ כ: מזבח אדמה תעשה לי וזבחת עליו את עלתיך ואת שלמיך את צאנך ואת בקרך; בכל המקום אשר אזכיר את שמי אבוא אליך וברכתיך.
> שמות כ כא: ואם מזבח אבנים תעשה לי לא תבנה אתהן גזית:  כי חרבך הנפת עליה ותחללה.
> שמות כ כב: ולא תעלה במעלת על מזבחי:  אשר לא תגלה ערותך עליו.
> שמות כא א: ואלה המשפטים אשר תשים לפניהם.
> שמות כא ב: כי תקנה עבד עברי שש שנים יעבד; ובשבעת יצא לחפשי חנם.
> שמות כא ג: אם בגפו יבא בגפו יצא; אם בעל אשה הוא ויצאה אשתו עמו.
> שמות כא ד: אם אדניו יתן לו אשה וילדה לו בנים או בנות האשה וילדיה תהיה לאדניה והוא יצא בגפו.
> שמות כא ה: ואם אמר יאמר העבד אהבתי את אדני את אשתי ואת בני; לא אצא חפשי.
> שמות כא ו: והגישו אדניו אל האלהים והגישו אל הדלת או אל המזוזה; ורצע אדניו את אזנו במרצע ועבדו לעלם.
> שמות כא ז: וכי ימכר איש את בתו לאמה לא תצא כצאת העבדים.
> שמות כא ח: אם רעה בעיני אדניה אשר לא (לו) יעדה והפדה:  לעם נכרי לא ימשל למכרה בבגדו בה.
> שמות כא ט: ואם לבנו ייעדנה כמשפט הבנות יעשה לה.
> שמות כא י: אם אחרת יקח לו שארה כסותה וענתה לא יגרע.
> שמות כא יא: ואם שלש אלה לא יעשה לה:  ויצאה חנם אין כסף.
> שמות כא יב: מכה איש ומת מות יומת.
> שמות כא יג: ואשר לא צדה והאלהים אנה לידו ושמתי לך מקום אשר ינוס שמה.
> שמות כא יד: וכי יזד איש על רעהו להרגו בערמה מעם מזבחי תקחנו למות.
> שמות כא טו: ומכה אביו ואמו מות יומת.
> שמות כא טז: וגנב איש ומכרו ונמצא בידו מות יומת.
> שמות כא יז: ומקלל אביו ואמו מות יומת.
> שמות כא יח: וכי יריבן אנשים והכה איש את רעהו באבן או באגרף; ולא ימות ונפל למשכב.
> שמות כא יט: אם יקום והתהלך בחוץ על משענתו ונקה המכה:  רק שבתו יתן ורפא ירפא.
> שמות כא כ: וכי יכה איש את עבדו או את אמתו בשבט ומת תחת ידו נקם ינקם.
> שמות כא כא: אך אם יום או יומים יעמד לא יקם כי כספו הוא.
> שמות כא כב: וכי ינצו אנשים ונגפו אשה הרה ויצאו ילדיה ולא יהיה אסון ענוש יענש כאשר ישית עליו בעל האשה ונתן בפללים.
> שמות כא כג: ואם אסון יהיה ונתתה נפש תחת נפש.
> שמות כא כד: עין תחת עין שן תחת שן יד תחת יד רגל תחת רגל.
> שמות כא כה: כויה תחת כויה פצע תחת פצע חבורה תחת חבורה.
> שמות כא כו: וכי יכה איש את עין עבדו או את עין אמתו ושחתה:  לחפשי ישלחנו תחת עינו.
> שמות כא כז: ואם שן עבדו או שן אמתו יפיל לחפשי ישלחנו תחת שנו.
> שמות כא כח: וכי יגח שור את איש או את אשה ומת סקול יסקל השור ולא יאכל את בשרו ובעל השור נקי.
> שמות כא כט: ואם שור נגח הוא מתמל שלשם והועד בבעליו ולא ישמרנו והמית איש או אשה השור יסקל וגם בעליו יומת.
> שמות כא ל: אם כפר יושת עליו ונתן פדין נפשו ככל אשר יושת עליו.
> שמות כא לא: או בן יגח או בת יגח כמשפט הזה יעשה לו.
> שמות כא לב: אם עבד יגח השור או אמה כסף שלשים שקלים יתן לאדניו והשור יסקל.
> שמות כא לג: וכי יפתח איש בור או כי יכרה איש בר ולא יכסנו; ונפל שמה שור או חמור.
> שמות כא לד: בעל הבור ישלם כסף ישיב לבעליו; והמת יהיה לו.
> שמות כא לה: וכי יגף שור איש את שור רעהו ומת ומכרו את השור החי וחצו את כספו וגם את המת יחצון.
> שמות כא לו: או נודע כי שור נגח הוא מתמול שלשם ולא ישמרנו בעליו שלם ישלם שור תחת השור והמת יהיה לו.
> שמות כא לז: כי יגנב איש שור או שה וטבחו או מכרו חמשה בקר ישלם תחת השור וארבע צאן תחת השה.
> שמות כב א: אם במחתרת ימצא הגנב והכה ומת אין לו דמים.
> שמות כב ב: אם זרחה השמש עליו דמים לו:  שלם ישלם אם אין לו ונמכר בגנבתו.
> שמות כב ג: אם המצא תמצא בידו הגנבה משור עד חמור עד שה חיים:  שנים ישלם.
> שמות כב ד: כי יבער איש שדה או כרם ושלח את בעירה ובער בשדה אחר מיטב שדהו ומיטב כרמו ישלם.
> שמות כב ה: כי תצא אש ומצאה קצים ונאכל גדיש או הקמה או השדה שלם ישלם המבער את הבערה.
> שמות כב ו: כי יתן איש אל רעהו כסף או כלים לשמר וגנב מבית האיש אם ימצא הגנב ישלם שנים.
> שמות כב ז: אם לא ימצא הגנב ונקרב בעל הבית אל האלהים:  אם לא שלח ידו במלאכת רעהו.
> שמות כב ח: על כל דבר פשע על שור על חמור על שה על שלמה על כל אבדה אשר יאמר כי הוא זה עד האלהים יבא דבר שניהם:  אשר ירשיען אלהים ישלם שנים לרעהו.
> שמות כב ט: כי יתן איש אל רעהו חמור או שור או שה וכל בהמה לשמר; ומת או נשבר או נשבה אין ראה.
> שמות כב י: שבעת יהוה תהיה בין שניהם אם לא שלח ידו במלאכת רעהו; ולקח בעליו ולא ישלם.
> שמות כב יא: ואם גנב יגנב מעמו ישלם לבעליו.
> שמות כב יב: אם טרף יטרף יבאהו עד:  הטרפה לא ישלם.
> שמות כב יג: וכי ישאל איש מעם רעהו ונשבר או מת; בעליו אין עמו שלם ישלם.
> שמות כב יד: אם בעליו עמו לא ישלם:  אם שכיר הוא בא בשכרו.
> שמות כב טו: וכי יפתה איש בתולה אשר לא ארשה ושכב עמה:  מהר ימהרנה לו לאשה.
> שמות כב טז: אם מאן ימאן אביה לתתה לו כסף ישקל כמהר הבתולת.
> שמות כב יז: מכשפה לא תחיה.
> שמות כב יח: כל שכב עם בהמה מות יומת.
> שמות כב יט: זבח לאלהים יחרם בלתי ליהוה לבדו.
> שמות כב כ: וגר לא תונה ולא תלחצנו:  כי גרים הייתם בארץ מצרים.
> שמות כב כא: כל אלמנה ויתום לא תענון.
> שמות כב כב: אם ענה תענה אתו כי אם צעק יצעק אלי שמע אשמע צעקתו.
> שמות כב כג: וחרה אפי והרגתי אתכם בחרב; והיו נשיכם אלמנות ובניכם יתמים.
> שמות כב כד: אם כסף תלוה את עמי את העני עמך לא תהיה לו כנשה; לא תשימון עליו נשך.
> שמות כב כה: אם חבל תחבל שלמת רעך עד בא השמש תשיבנו לו.
> שמות כב כו: כי הוא כסותה לבדה הוא שמלתו לערו; במה ישכב והיה כי יצעק אלי ושמעתי כי חנון אני.
> שמות כב כז: אלהים לא תקלל; ונשיא בעמך לא תאר.
> שמות כב כח: מלאתך ודמעך לא תאחר; בכור בניך תתן לי.
> שמות כב כט: כן תעשה לשרך לצאנך:  שבעת ימים יהיה עם אמו ביום השמיני תתנו לי.
> שמות כב ל: ואנשי קדש תהיון לי; ובשר בשדה טרפה לא תאכלו לכלב תשלכון אתו.
> שמות כג א: לא תשא שמע שוא; אל תשת ידך עם רשע להית עד חמס.
> שמות כג ב: לא תהיה אחרי רבים לרעת; ולא תענה על רב לנטת אחרי רבים להטת.
> שמות כג ג: ודל לא תהדר בריבו.
> שמות כג ד: כי תפגע שור איבך או חמרו תעה:  השב תשיבנו לו.
> שמות כג ה: כי תראה חמור שנאך רבץ תחת משאו וחדלת מעזב לו עזב תעזב עמו.
> שמות כג ו: לא תטה משפט אבינך בריבו.
> שמות כג ז: מדבר שקר תרחק; ונקי וצדיק אל תהרג כי לא אצדיק רשע.
> שמות כג ח: ושחד לא תקח:  כי השחד יעור פקחים ויסלף דברי צדיקים.
> שמות כג ט: וגר לא תלחץ; ואתם ידעתם את נפש הגר כי גרים הייתם בארץ מצרים.
> שמות כג י: ושש שנים תזרע את ארצך; ואספת את תבואתה.
> שמות כג יא: והשביעת תשמטנה ונטשתה ואכלו אביני עמך ויתרם תאכל חית השדה; כן תעשה לכרמך לזיתך.
> שמות כג יב: ששת ימים תעשה מעשיך וביום השביעי תשבת למען ינוח שורך וחמרך וינפש בן אמתך והגר.
> שמות כג יג: ובכל אשר אמרתי אליכם תשמרו; ושם אלהים אחרים לא תזכירו לא ישמע על פיך.
> שמות כג יד: שלש רגלים תחג לי בשנה.
> שמות כג טו: את חג המצות תשמר שבעת ימים תאכל מצות כאשר צויתך למועד חדש האביב כי בו יצאת ממצרים; ולא יראו פני ריקם.
> שמות כג טז: וחג הקציר בכורי מעשיך אשר תזרע בשדה; וחג האסף בצאת השנה באספך את מעשיך מן השדה.
> שמות כג יז: שלש פעמים בשנה יראה כל זכורך אל פני האדן יהוה.
> שמות כג יח: לא תזבח על חמץ דם זבחי; ולא ילין חלב חגי עד בקר.
> שמות כג יט: ראשית בכורי אדמתך תביא בית יהוה אלהיך; לא תבשל גדי בחלב אמו.
> שמות כג כ: הנה אנכי שלח מלאך לפניך לשמרך בדרך; ולהביאך אל המקום אשר הכנתי.
> שמות כג כא: השמר מפניו ושמע בקלו אל תמר בו:  כי לא ישא לפשעכם כי שמי בקרבו.
> שמות כג כב: כי אם שמוע תשמע בקלו ועשית כל אשר אדבר ואיבתי את איביך וצרתי את צרריך. 
> שמות כג כג: כי ילך מלאכי לפניך והביאך אל האמרי והחתי והפרזי והכנעני החוי והיבוסי; והכחדתיו.
> שמות כג כד: לא תשתחוה לאלהיהם ולא תעבדם ולא תעשה כמעשיהם:  כי הרס תהרסם ושבר תשבר מצבתיהם.
> שמות כג כה: ועבדתם את יהוה אלהיכם וברך את לחמך ואת מימיך; והסרתי מחלה מקרבך.
> שמות כג כו: לא תהיה משכלה ועקרה בארצך; את מספר ימיך אמלא.
> שמות כג כז: את אימתי אשלח לפניך והמתי את כל העם אשר תבא בהם; ונתתי את כל איביך אליך ערף.
> שמות כג כח: ושלחתי את הצרעה לפניך; וגרשה את החוי את הכנעני ואת החתי מלפניך.
> שמות כג כט: לא אגרשנו מפניך בשנה אחת:  פן תהיה הארץ שממה ורבה עליך חית השדה.
> שמות כג ל: מעט מעט אגרשנו מפניך עד אשר תפרה ונחלת את הארץ.
> שמות כג לא: ושתי את גבלך מים סוף ועד ים פלשתים וממדבר עד הנהר:  כי אתן בידכם את ישבי הארץ וגרשתמו מפניך.
> שמות כג לב: לא תכרת להם ולאלהיהם ברית.
> שמות כג לג: לא ישבו בארצך פן יחטיאו אתך לי:  כי תעבד את אלהיהם כי יהיה לך למוקש. 
> שמות כד א: ואל משה אמר עלה אל יהוה אתה ואהרן נדב ואביהוא ושבעים מזקני ישראל; והשתחויתם מרחק.
> שמות כד ב: ונגש משה לבדו אל יהוה והם לא יגשו; והעם לא יעלו עמו.
> שמות כד ג: ויבא משה ויספר לעם את כל דברי יהוה ואת כל המשפטים; ויען כל העם קול אחד ויאמרו כל הדברים אשר דבר יהוה נעשה.
> שמות כד ד: ויכתב משה את כל דברי יהוה וישכם בבקר ויבן מזבח תחת ההר; ושתים עשרה מצבה לשנים עשר שבטי ישראל.
> שמות כד ה: וישלח את נערי בני ישראל ויעלו עלת; ויזבחו זבחים שלמים ליהוה פרים.
> שמות כד ו: ויקח משה חצי הדם וישם באגנת; וחצי הדם זרק על המזבח.
> שמות כד ז: ויקח ספר הברית ויקרא באזני העם; ויאמרו כל אשר דבר יהוה נעשה ונשמע.
> שמות כד ח: ויקח משה את הדם ויזרק על העם; ויאמר הנה דם הברית אשר כרת יהוה עמכם על כל הדברים האלה.
> שמות כד ט: ויעל משה ואהרן נדב ואביהוא ושבעים מזקני ישראל.
> שמות כד י: ויראו את אלהי ישראל; ותחת רגליו כמעשה לבנת הספיר וכעצם השמים לטהר.
> שמות כד יא: ואל אצילי בני ישראל לא שלח ידו; ויחזו את האלהים ויאכלו וישתו.
> שמות כד יב: ויאמר יהוה אל משה עלה אלי ההרה והיה שם; ואתנה לך את לחת האבן והתורה והמצוה אשר כתבתי להורתם.
> שמות כד יג: ויקם משה ויהושע משרתו; ויעל משה אל הר האלהים.
> שמות כד יד: ואל הזקנים אמר שבו לנו בזה עד אשר נשוב אליכם; והנה אהרן וחור עמכם מי בעל דברים יגש אלהם.
> שמות כד טו: ויעל משה אל ההר; ויכס הענן את ההר.
> שמות כד טז: וישכן כבוד יהוה על הר סיני ויכסהו הענן ששת ימים; ויקרא אל משה ביום השביעי מתוך הענן.
> שמות כד יז: ומראה כבוד יהוה כאש אכלת בראש ההר לעיני בני ישראל.
> שמות כד יח: ויבא משה בתוך הענן ויעל אל ההר; ויהי משה בהר ארבעים יום וארבעים לילה. 
> שמות כה א: וידבר יהוה אל משה לאמר.
> שמות כה ב: דבר אל בני ישראל ויקחו לי תרומה:  מאת כל איש אשר ידבנו לבו תקחו את תרומתי.
> שמות כה ג: וזאת התרומה אשר תקחו מאתם:  זהב וכסף ונחשת.
> שמות כה ד: ותכלת וארגמן ותולעת שני ושש ועזים.
> שמות כה ה: וערת אילם מאדמים וערת תחשים ועצי שטים.
> שמות כה ו: שמן למאר; בשמים לשמן המשחה ולקטרת הסמים.
> שמות כה ז: אבני שהם ואבני מלאים לאפד ולחשן.
> שמות כה ח: ועשו לי מקדש; ושכנתי בתוכם.
> שמות כה ט: ככל אשר אני מראה אותך את תבנית המשכן ואת תבנית כל כליו; וכן תעשו. 
> שמות כה י: ועשו ארון עצי שטים:  אמתים וחצי ארכו ואמה וחצי רחבו ואמה וחצי קמתו.
> שמות כה יא: וצפית אתו זהב טהור מבית ומחוץ תצפנו; ועשית עליו זר זהב סביב.
> שמות כה יב: ויצקת לו ארבע טבעת זהב ונתתה על ארבע פעמתיו; ושתי טבעת על צלעו האחת ושתי טבעת על צלעו השנית.
> שמות כה יג: ועשית בדי עצי שטים; וצפית אתם זהב.
> שמות כה יד: והבאת את הבדים בטבעת על צלעת הארן לשאת את הארן בהם.
> שמות כה טו: בטבעת הארן יהיו הבדים:  לא יסרו ממנו.
> שמות כה טז: ונתת אל הארן את העדת אשר אתן אליך.
> שמות כה יז: ועשית כפרת זהב טהור:  אמתים וחצי ארכה ואמה וחצי רחבה.
> שמות כה יח: ועשית שנים כרבים זהב; מקשה תעשה אתם משני קצות הכפרת.
> שמות כה יט: ועשה כרוב אחד מקצה מזה וכרוב אחד מקצה מזה; מן הכפרת תעשו את הכרבים על שני קצותיו.
> שמות כה כ: והיו הכרבים פרשי כנפים למעלה סככים בכנפיהם על הכפרת ופניהם איש אל אחיו; אל הכפרת יהיו פני הכרבים.
> שמות כה כא: ונתת את הכפרת על הארן מלמעלה; ואל הארן תתן את העדת אשר אתן אליך.
> שמות כה כב: ונועדתי לך שם ודברתי אתך מעל הכפרת מבין שני הכרבים אשר על ארון העדת את כל אשר אצוה אותך אל בני ישראל. 
> שמות כה כג: ועשית שלחן עצי שטים:  אמתים ארכו ואמה רחבו ואמה וחצי קמתו.
> שמות כה כד: וצפית אתו זהב טהור; ועשית לו זר זהב סביב.
> שמות כה כה: ועשית לו מסגרת טפח סביב; ועשית זר זהב למסגרתו סביב.
> שמות כה כו: ועשית לו ארבע טבעת זהב; ונתת את הטבעת על ארבע הפאת אשר לארבע רגליו.
> שמות כה כז: לעמת המסגרת תהיין הטבעת לבתים לבדים לשאת את השלחן.
> שמות כה כח: ועשית את הבדים עצי שטים וצפית אתם זהב; ונשא בם את השלחן.
> שמות כה כט: ועשית קערתיו וכפתיו וקשותיו ומנקיתיו אשר יסך בהן; זהב טהור תעשה אתם.
> שמות כה ל: ונתת על השלחן לחם פנים לפני תמיד. 
> שמות כה לא: ועשית מנרת זהב טהור; מקשה תעשה המנורה ירכה וקנה גביעיה כפתריה ופרחיה ממנה יהיו.
> שמות כה לב: וששה קנים יצאים מצדיה:  שלשה קני מנרה מצדה האחד ושלשה קני מנרה מצדה השני.
> שמות כה לג: שלשה גבעים משקדים בקנה האחד כפתר ופרח ושלשה גבעים משקדים בקנה האחד כפתר ופרח; כן לששת הקנים היצאים מן המנרה.
> שמות כה לד: ובמנרה ארבעה גבעים:  משקדים כפתריה ופרחיה.
> שמות כה לה: וכפתר תחת שני הקנים ממנה וכפתר תחת שני הקנים ממנה וכפתר תחת שני הקנים ממנה לששת הקנים היצאים מן המנרה.
> שמות כה לו: כפתריהם וקנתם ממנה יהיו; כלה מקשה אחת זהב טהור.
> שמות כה לז: ועשית את נרתיה שבעה; והעלה את נרתיה והאיר על עבר פניה.
> שמות כה לח: ומלקחיה ומחתתיה זהב טהור.
> שמות כה לט: ככר זהב טהור יעשה אתה את כל הכלים האלה.
> שמות כה מ: וראה ועשה:  בתבניתם אשר אתה מראה בהר. 
> שמות כו א: ואת המשכן תעשה עשר יריעת:  שש משזר ותכלת וארגמן ותלעת שני כרבים מעשה חשב תעשה אתם.
> שמות כו ב: ארך היריעה האחת שמנה ועשרים באמה ורחב ארבע באמה היריעה האחת; מדה אחת לכל היריעת.
> שמות כו ג: חמש היריעת תהיין חברת אשה אל אחתה; וחמש יריעת חברת אשה אל אחתה.
> שמות כו ד: ועשית ללאת תכלת על שפת היריעה האחת מקצה בחברת; וכן תעשה בשפת היריעה הקיצונה במחברת השנית.
> שמות כו ה: חמשים ללאת תעשה ביריעה האחת וחמשים ללאת תעשה בקצה היריעה אשר במחברת השנית:  מקבילת הללאת אשה אל אחתה.
> שמות כו ו: ועשית חמשים קרסי זהב; וחברת את היריעת אשה אל אחתה בקרסים והיה המשכן אחד. 
> שמות כו ז: ועשית יריעת עזים לאהל על המשכן; עשתי עשרה יריעת תעשה אתם.
> שמות כו ח: ארך היריעה האחת שלשים באמה ורחב ארבע באמה היריעה האחת; מדה אחת לעשתי עשרה יריעת.
> שמות כו ט: וחברת את חמש היריעת לבד ואת שש היריעת לבד; וכפלת את היריעה הששית אל מול פני האהל.
> שמות כו י: ועשית חמשים ללאת על שפת היריעה האחת הקיצנה בחברת; וחמשים ללאת על שפת היריעה החברת השנית.
> שמות כו יא: ועשית קרסי נחשת חמשים; והבאת את הקרסים בללאת וחברת את האהל והיה אחד.
> שמות כו יב: וסרח העדף ביריעת האהל חצי היריעה העדפת תסרח על אחרי המשכן.
> שמות כו יג: והאמה מזה והאמה מזה בעדף בארך יריעת האהל:  יהיה סרוח על צדי המשכן מזה ומזה לכסתו.
> שמות כו יד: ועשית מכסה לאהל ערת אילם מאדמים ומכסה ערת תחשים מלמעלה. 
> שמות כו טו: ועשית את הקרשים למשכן עצי שטים עמדים.
> שמות כו טז: עשר אמות ארך הקרש; ואמה וחצי האמה רחב הקרש האחד.
> שמות כו יז: שתי ידות לקרש האחד משלבת אשה אל אחתה; כן תעשה לכל קרשי המשכן.
> שמות כו יח: ועשית את הקרשים למשכן עשרים קרש לפאת נגבה תימנה.
> שמות כו יט: וארבעים אדני כסף תעשה תחת עשרים הקרש:  שני אדנים תחת הקרש האחד לשתי ידתיו ושני אדנים תחת הקרש האחד לשתי ידתיו.
> שמות כו כ: ולצלע המשכן השנית לפאת צפון עשרים קרש.
> שמות כו כא: וארבעים אדניהם כסף:  שני אדנים תחת הקרש האחד ושני אדנים תחת הקרש האחד.
> שמות כו כב: ולירכתי המשכן ימה תעשה ששה קרשים.
> שמות כו כג: ושני קרשים תעשה למקצעת המשכן בירכתים.
> שמות כו כד: ויהיו תאמם מלמטה ויחדו יהיו תמים על ראשו אל הטבעת האחת; כן יהיה לשניהם לשני המקצעת יהיו.
> שמות כו כה: והיו שמנה קרשים ואדניהם כסף ששה עשר אדנים:  שני אדנים תחת הקרש האחד ושני אדנים תחת הקרש האחד.
> שמות כו כו: ועשית בריחם עצי שטים חמשה לקרשי צלע המשכן האחד.
> שמות כו כז: וחמשה בריחם לקרשי צלע המשכן השנית; וחמשה בריחם לקרשי צלע המשכן לירכתים ימה.
> שמות כו כח: והבריח התיכן בתוך הקרשים מברח מן הקצה אל הקצה.
> שמות כו כט: ואת הקרשים תצפה זהב ואת טבעתיהם תעשה זהב בתים לבריחם; וצפית את הבריחם זהב.
> שמות כו ל: והקמת את המשכן:  כמשפטו אשר הראית בהר. 
> שמות כו לא: ועשית פרכת תכלת וארגמן ותולעת שני ושש משזר; מעשה חשב יעשה אתה כרבים.
> שמות כו לב: ונתתה אתה על ארבעה עמודי שטים מצפים זהב וויהם זהב על ארבעה אדני כסף.
> שמות כו לג: ונתתה את הפרכת תחת הקרסים והבאת שמה מבית לפרכת את ארון העדות; והבדילה הפרכת לכם בין הקדש ובין קדש הקדשים. 
> שמות כו לד: ונתת את הכפרת על ארון העדת בקדש הקדשים.
> שמות כו לה: ושמת את השלחן מחוץ לפרכת ואת המנרה נכח השלחן על צלע המשכן תימנה; והשלחן תתן על צלע צפון.
> שמות כו לו: ועשית מסך לפתח האהל תכלת וארגמן ותולעת שני ושש משזר מעשה רקם.
> שמות כו לז: ועשית למסך חמשה עמודי שטים וצפית אתם זהב וויהם זהב; ויצקת להם חמשה אדני נחשת. 
> שמות כז א: ועשית את המזבח עצי שטים:  חמש אמות ארך וחמש אמות רחב רבוע יהיה המזבח ושלש אמות קמתו.
> שמות כז ב: ועשית קרנתיו על ארבע פנתיו ממנו תהיין קרנתיו; וצפית אתו נחשת.
> שמות כז ג: ועשית סירתיו לדשנו ויעיו ומזרקתיו ומזלגתיו ומחתתיו; לכל כליו תעשה נחשת.
> שמות כז ד: ועשית לו מכבר מעשה רשת נחשת; ועשית על הרשת ארבע טבעת נחשת על ארבע קצותיו.
> שמות כז ה: ונתתה אתה תחת כרכב המזבח מלמטה; והיתה הרשת עד חצי המזבח.
> שמות כז ו: ועשית בדים למזבח בדי עצי שטים; וצפית אתם נחשת.
> שמות כז ז: והובא את בדיו בטבעת; והיו הבדים על שתי צלעת המזבח בשאת אתו.
> שמות כז ח: נבוב לחת תעשה אתו:  כאשר הראה אתך בהר כן יעשו. 
> שמות כז ט: ועשית את חצר המשכן לפאת נגב תימנה קלעים לחצר שש משזר מאה באמה ארך לפאה האחת.
> שמות כז י: ועמדיו עשרים ואדניהם עשרים נחשת; ווי העמדים וחשקיהם כסף.
> שמות כז יא: וכן לפאת צפון בארך קלעים מאה ארך; ועמדו עשרים ואדניהם עשרים נחשת ווי העמדים וחשקיהם כסף.
> שמות כז יב: ורחב החצר לפאת ים קלעים חמשים אמה; עמדיהם עשרה ואדניהם עשרה.
> שמות כז יג: ורחב החצר לפאת קדמה מזרחה חמשים אמה.
> שמות כז יד: וחמש עשרה אמה קלעים לכתף; עמדיהם שלשה ואדניהם שלשה.
> שמות כז טו: ולכתף השנית חמש עשרה קלעים; עמדיהם שלשה ואדניהם שלשה.
> שמות כז טז: ולשער החצר מסך עשרים אמה תכלת וארגמן ותולעת שני ושש משזר מעשה רקם; עמדיהם ארבעה ואדניהם ארבעה.
> שמות כז יז: כל עמודי החצר סביב מחשקים כסף וויהם כסף; ואדניהם נחשת.
> שמות כז יח: ארך החצר מאה באמה ורחב חמשים בחמשים וקמה חמש אמות שש משזר; ואדניהם נחשת.
> שמות כז יט: לכל כלי המשכן בכל עבדתו וכל יתדתיו וכל יתדת החצר נחשת. 
> שמות כז כ: ואתה תצוה את בני ישראל ויקחו אליך שמן זית זך כתית למאור:  להעלת נר תמיד.
> שמות כז כא: באהל מועד מחוץ לפרכת אשר על העדת יערך אתו אהרן ובניו מערב עד בקר לפני יהוה:  חקת עולם לדרתם מאת בני ישראל. 
> שמות כח א: ואתה הקרב אליך את אהרן אחיך ואת בניו אתו מתוך בני ישראל לכהנו לי:  אהרן נדב ואביהוא אלעזר ואיתמר בני אהרן.
> שמות כח ב: ועשית בגדי קדש לאהרן אחיך לכבוד ולתפארת.
> שמות כח ג: ואתה תדבר אל כל חכמי לב אשר מלאתיו רוח חכמה; ועשו את בגדי אהרן לקדשו לכהנו לי.
> שמות כח ד: ואלה הבגדים אשר יעשו חשן ואפוד ומעיל וכתנת תשבץ מצנפת ואבנט; ועשו בגדי קדש לאהרן אחיך ולבניו לכהנו לי.
> שמות כח ה: והם יקחו את הזהב ואת התכלת ואת הארגמן ואת תולעת השני ואת השש. 
> שמות כח ו: ועשו את האפד:  זהב תכלת וארגמן תולעת שני ושש משזר מעשה חשב.
> שמות כח ז: שתי כתפת חברת יהיה לו אל שני קצותיו וחבר.
> שמות כח ח: וחשב אפדתו אשר עליו כמעשהו ממנו יהיה:  זהב תכלת וארגמן ותולעת שני ושש משזר.
> שמות כח ט: ולקחת את שתי אבני שהם; ופתחת עליהם שמות בני ישראל.
> שמות כח י: ששה משמתם על האבן האחת; ואת שמות הששה הנותרים על האבן השנית כתולדתם.
> שמות כח יא: מעשה חרש אבן פתוחי חתם תפתח את שתי האבנים על שמת בני ישראל; מסבת משבצות זהב תעשה אתם.
> שמות כח יב: ושמת את שתי האבנים על כתפת האפד אבני זכרן לבני ישראל; ונשא אהרן את שמותם לפני יהוה על שתי כתפיו לזכרן.
> שמות כח יג: ועשית משבצת זהב.
> שמות כח יד: ושתי שרשרת זהב טהור מגבלת תעשה אתם מעשה עבת; ונתתה את שרשרת העבתת על המשבצת. 
> שמות כח טו: ועשית חשן משפט מעשה חשב כמעשה אפד תעשנו; זהב תכלת וארגמן ותולעת שני ושש משזר תעשה אתו.
> שמות כח טז: רבוע יהיה כפול; זרת ארכו וזרת רחבו.
> שמות כח יז: ומלאת בו מלאת אבן ארבעה טורים אבן:  טור אדם פטדה וברקת הטור האחד.
> שמות כח יח: והטור השני נפך ספיר ויהלם.
> שמות כח יט: והטור השלישי לשם שבו ואחלמה.
> שמות כח כ: והטור הרביעי תרשיש ושהם וישפה; משבצים זהב יהיו במלואתם.
> שמות כח כא: והאבנים תהיין על שמת בני ישראל שתים עשרה על שמתם; פתוחי חותם איש על שמו תהיין לשני עשר שבט.
> שמות כח כב: ועשית על החשן שרשת גבלת מעשה עבת זהב טהור.
> שמות כח כג: ועשית על החשן שתי טבעות זהב; ונתת את שתי הטבעות על שני קצות החשן.
> שמות כח כד: ונתתה את שתי עבתת הזהב על שתי הטבעת אל קצות החשן.
> שמות כח כה: ואת שתי קצות שתי העבתת תתן על שתי המשבצות; ונתתה על כתפות האפד אל מול פניו.
> שמות כח כו: ועשית שתי טבעות זהב ושמת אתם על שני קצות החשן על שפתו אשר אל עבר האפד ביתה.
> שמות כח כז: ועשית שתי טבעות זהב ונתתה אתם על שתי כתפות האפוד מלמטה ממול פניו לעמת מחברתו ממעל לחשב האפוד.
> שמות כח כח: וירכסו את החשן מטבעתו אל טבעת האפוד בפתיל תכלת להיות על חשב האפוד; ולא יזח החשן מעל האפוד.
> שמות כח כט: ונשא אהרן את שמות בני ישראל בחשן המשפט על לבו בבאו אל הקדש:  לזכרן לפני יהוה תמיד.
> שמות כח ל: ונתת אל חשן המשפט את האורים ואת התמים והיו על לב אהרן בבאו לפני יהוה; ונשא אהרן את משפט בני ישראל על לבו לפני יהוה תמיד. 
> שמות כח לא: ועשית את מעיל האפוד כליל תכלת.
> שמות כח לב: והיה פי ראשו בתוכו; שפה יהיה לפיו סביב מעשה ארג כפי תחרא יהיה לו לא יקרע.
> שמות כח לג: ועשית על שוליו רמני תכלת וארגמן ותולעת שני על שוליו סביב; ופעמני זהב בתוכם סביב.
> שמות כח לד: פעמן זהב ורמון פעמן זהב ורמון על שולי המעיל סביב.
> שמות כח לה: והיה על אהרן לשרת; ונשמע קולו בבאו אל הקדש לפני יהוה ובצאתו ולא ימות. 
> שמות כח לו: ועשית ציץ זהב טהור; ופתחת עליו פתוחי חתם קדש ליהוה.
> שמות כח לז: ושמת אתו על פתיל תכלת והיה על המצנפת; אל מול פני המצנפת יהיה.
> שמות כח לח: והיה על מצח אהרן ונשא אהרן את עון הקדשים אשר יקדישו בני ישראל לכל מתנת קדשיהם; והיה על מצחו תמיד לרצון להם לפני יהוה.
> שמות כח לט: ושבצת הכתנת שש ועשית מצנפת שש; ואבנט תעשה מעשה רקם.
> שמות כח מ: ולבני אהרן תעשה כתנת ועשית להם אבנטים; ומגבעות תעשה להם לכבוד ולתפארת.
> שמות כח מא: והלבשת אתם את אהרן אחיך ואת בניו אתו; ומשחת אתם ומלאת את ידם וקדשת אתם וכהנו לי.
> שמות כח מב: ועשה להם מכנסי בד לכסות בשר ערוה; ממתנים ועד ירכים יהיו.
> שמות כח מג: והיו על אהרן ועל בניו בבאם אל אהל מועד או בגשתם אל המזבח לשרת בקדש ולא ישאו עון ומתו:  חקת עולם לו ולזרעו אחריו. 
> שמות כט א: וזה הדבר אשר תעשה להם לקדש אתם לכהן לי:  לקח פר אחד בן בקר ואילם שנים תמימם.
> שמות כט ב: ולחם מצות וחלת מצת בלולת בשמן ורקיקי מצות משחים בשמן; סלת חטים תעשה אתם.
> שמות כט ג: ונתת אותם על סל אחד והקרבת אתם בסל; ואת הפר ואת שני האילם.
> שמות כט ד: ואת אהרן ואת בניו תקריב אל פתח אהל מועד; ורחצת אתם במים.
> שמות כט ה: ולקחת את הבגדים והלבשת את אהרן את הכתנת ואת מעיל האפד ואת האפד ואת החשן; ואפדת לו בחשב האפד.
> שמות כט ו: ושמת המצנפת על ראשו; ונתת את נזר הקדש על המצנפת.
> שמות כט ז: ולקחת את שמן המשחה ויצקת על ראשו; ומשחת אתו.
> שמות כט ח: ואת בניו תקריב; והלבשתם כתנת.
> שמות כט ט: וחגרת אתם אבנט אהרן ובניו וחבשת להם מגבעת והיתה להם כהנה לחקת עולם; ומלאת יד אהרן ויד בניו.
> שמות כט י: והקרבת את הפר לפני אהל מועד; וסמך אהרן ובניו את ידיהם על ראש הפר.
> שמות כט יא: ושחטת את הפר לפני יהוה פתח אהל מועד.
> שמות כט יב: ולקחת מדם הפר ונתתה על קרנת המזבח באצבעך; ואת כל הדם תשפך אל יסוד המזבח.
> שמות כט יג: ולקחת את כל החלב המכסה את הקרב ואת היתרת על הכבד ואת שתי הכלית ואת החלב אשר עליהן; והקטרת המזבחה.
> שמות כט יד: ואת בשר הפר ואת ערו ואת פרשו תשרף באש מחוץ למחנה:  חטאת הוא.
> שמות כט טו: ואת האיל האחד תקח; וסמכו אהרן ובניו את ידיהם על ראש האיל.
> שמות כט טז: ושחטת את האיל; ולקחת את דמו וזרקת על המזבח סביב.
> שמות כט יז: ואת האיל תנתח לנתחיו; ורחצת קרבו וכרעיו ונתת על נתחיו ועל ראשו.
> שמות כט יח: והקטרת את כל האיל המזבחה עלה הוא ליהוה; ריח ניחוח אשה ליהוה הוא.
> שמות כט יט: ולקחת את האיל השני; וסמך אהרן ובניו את ידיהם על ראש האיל.
> שמות כט כ: ושחטת את האיל ולקחת מדמו ונתתה על תנוך אזן אהרן ועל תנוך אזן בניו הימנית ועל בהן ידם הימנית ועל בהן רגלם הימנית; וזרקת את הדם על המזבח סביב.
> שמות כט כא: ולקחת מן הדם אשר על המזבח ומשמן המשחה והזית על אהרן ועל בגדיו ועל בניו ועל בגדי בניו אתו; וקדש הוא ובגדיו ובניו ובגדי בניו אתו.
> שמות כט כב: ולקחת מן האיל החלב והאליה ואת החלב המכסה את הקרב ואת יתרת הכבד ואת שתי הכלית ואת החלב אשר עליהן ואת שוק הימין:  כי איל מלאים הוא.
> שמות כט כג: וככר לחם אחת וחלת לחם שמן אחת ורקיק אחד:  מסל המצות אשר לפני יהוה.
> שמות כט כד: ושמת הכל על כפי אהרן ועל כפי בניו; והנפת אתם תנופה לפני יהוה.
> שמות כט כה: ולקחת אתם מידם והקטרת המזבחה על העלה; לריח ניחוח לפני יהוה אשה הוא ליהוה.
> שמות כט כו: ולקחת את החזה מאיל המלאים אשר לאהרן והנפת אתו תנופה לפני יהוה; והיה לך למנה.
> שמות כט כז: וקדשת את חזה התנופה ואת שוק התרומה אשר הונף ואשר הורם:  מאיל המלאים מאשר לאהרן ומאשר לבניו.
> שמות כט כח: והיה לאהרן ולבניו לחק עולם מאת בני ישראל כי תרומה הוא; ותרומה יהיה מאת בני ישראל מזבחי שלמיהם תרומתם ליהוה.
> שמות כט כט: ובגדי הקדש אשר לאהרן יהיו לבניו אחריו למשחה בהם ולמלא בם את ידם.
> שמות כט ל: שבעת ימים ילבשם הכהן תחתיו מבניו:  אשר יבא אל אהל מועד לשרת בקדש.
> שמות כט לא: ואת איל המלאים תקח; ובשלת את בשרו במקם קדש.
> שמות כט לב: ואכל אהרן ובניו את בשר האיל ואת הלחם אשר בסל פתח אהל מועד.
> שמות כט לג: ואכלו אתם אשר כפר בהם למלא את ידם לקדש אתם; וזר לא יאכל כי קדש הם.
> שמות כט לד: ואם יותר מבשר המלאים ומן הלחם עד הבקר:  ושרפת את הנותר באש לא יאכל כי קדש הוא.
> שמות כט לה: ועשית לאהרן ולבניו ככה ככל אשר צויתי אתכה; שבעת ימים תמלא ידם.
> שמות כט לו: ופר חטאת תעשה ליום על הכפרים וחטאת על המזבח בכפרך עליו; ומשחת אתו לקדשו.
> שמות כט לז: שבעת ימים תכפר על המזבח וקדשת אתו; והיה המזבח קדש קדשים כל הנגע במזבח יקדש.
> שמות כט לח: וזה אשר תעשה על המזבח:  כבשים בני שנה שנים ליום תמיד.
> שמות כט לט: את הכבש האחד תעשה בבקר; ואת הכבש השני תעשה בין הערבים.
> שמות כט מ: ועשרן סלת בלול בשמן כתית רבע ההין ונסך רביעת ההין יין לכבש האחד.
> שמות כט מא: ואת הכבש השני תעשה בין הערבים:  כמנחת הבקר וכנסכה תעשה לה לריח ניחח אשה ליהוה.
> שמות כט מב: עלת תמיד לדרתיכם פתח אהל מועד לפני יהוה אשר אועד לכם שמה לדבר אליך שם.
> שמות כט מג: ונעדתי שמה לבני ישראל; ונקדש בכבדי.
> שמות כט מד: וקדשתי את אהל מועד ואת המזבח; ואת אהרן ואת בניו אקדש לכהן לי.
> שמות כט מה: ושכנתי בתוך בני ישראל; והייתי להם לאלהים.
> שמות כט מו: וידעו כי אני יהוה אלהיהם אשר הוצאתי אתם מארץ מצרים לשכני בתוכם:  אני יהוה אלהיהם. 
> שמות ל א: ועשית מזבח מקטר קטרת; עצי שטים תעשה אתו.
> שמות ל ב: אמה ארכו ואמה רחבו רבוע יהיה ואמתים קמתו; ממנו קרנתיו.
> שמות ל ג: וצפית אתו זהב טהור את גגו ואת קירתיו סביב ואת קרנתיו; ועשית לו זר זהב סביב.
> שמות ל ד: ושתי טבעת זהב תעשה לו מתחת לזרו על שתי צלעתיו תעשה על שני צדיו; והיה לבתים לבדים לשאת אתו בהמה.
> שמות ל ה: ועשית את הבדים עצי שטים; וצפית אתם זהב.
> שמות ל ו: ונתתה אתו לפני הפרכת אשר על ארן העדת לפני הכפרת אשר על העדת אשר אועד לך שמה.
> שמות ל ז: והקטיר עליו אהרן קטרת סמים; בבקר בבקר בהיטיבו את הנרת יקטירנה.
> שמות ל ח: ובהעלת אהרן את הנרת בין הערבים יקטירנה קטרת תמיד לפני יהוה לדרתיכם.
> שמות ל ט: לא תעלו עליו קטרת זרה ועלה ומנחה; ונסך לא תסכו עליו.
> שמות ל י: וכפר אהרן על קרנתיו אחת בשנה:  מדם חטאת הכפרים אחת בשנה יכפר עליו לדרתיכם קדש קדשים הוא ליהוה.
> שמות ל יא: וידבר יהוה אל משה לאמר. 
> שמות ל יב: כי תשא את ראש בני ישראל לפקדיהם ונתנו איש כפר נפשו ליהוה בפקד אתם; ולא יהיה בהם נגף בפקד אתם.
> שמות ל יג: זה יתנו כל העבר על הפקדים מחצית השקל בשקל הקדש:  עשרים גרה השקל מחצית השקל תרומה ליהוה.
> שמות ל יד: כל העבר על הפקדים מבן עשרים שנה ומעלה יתן תרומת יהוה.
> שמות ל טו: העשיר לא ירבה והדל לא ימעיט ממחצית השקל לתת את תרומת יהוה לכפר על נפשתיכם.
> שמות ל טז: ולקחת את כסף הכפרים מאת בני ישראל ונתת אתו על עבדת אהל מועד; והיה לבני ישראל לזכרון לפני יהוה לכפר על נפשתיכם. 
> שמות ל יז: וידבר יהוה אל משה לאמר.
> שמות ל יח: ועשית כיור נחשת וכנו נחשת לרחצה; ונתת אתו בין אהל מועד ובין המזבח ונתת שמה מים.
> שמות ל יט: ורחצו אהרן ובניו ממנו את ידיהם ואת רגליהם.
> שמות ל כ: בבאם אל אהל מועד ירחצו מים ולא ימתו; או בגשתם אל המזבח לשרת להקטיר אשה ליהוה.
> שמות ל כא: ורחצו ידיהם ורגליהם ולא ימתו; והיתה להם חק עולם לו ולזרעו לדרתם. 
> שמות ל כב: וידבר יהוה אל משה לאמר.
> שמות ל כג: ואתה קח לך בשמים ראש מר דרור חמש מאות וקנמן בשם מחציתו חמשים ומאתים; וקנה בשם חמשים ומאתים.
> שמות ל כד: וקדה חמש מאות בשקל הקדש; ושמן זית הין.
> שמות ל כה: ועשית אתו שמן משחת קדש רקח מרקחת מעשה רקח; שמן משחת קדש יהיה.
> שמות ל כו: ומשחת בו את אהל מועד ואת ארון העדת.
> שמות ל כז: ואת השלחן ואת כל כליו ואת המנרה ואת כליה; ואת מזבח הקטרת.
> שמות ל כח: ואת מזבח העלה ואת כל כליו; ואת הכיר ואת כנו.
> שמות ל כט: וקדשת אתם והיו קדש קדשים; כל הנגע בהם יקדש.
> שמות ל ל: ואת אהרן ואת בניו תמשח; וקדשת אתם לכהן לי.
> שמות ל לא: ואל בני ישראל תדבר לאמר:  שמן משחת קדש יהיה זה לי לדרתיכם.
> שמות ל לב: על בשר אדם לא ייסך ובמתכנתו לא תעשו כמהו; קדש הוא קדש יהיה לכם.
> שמות ל לג: איש אשר ירקח כמהו ואשר יתן ממנו על זר ונכרת מעמיו. 
> שמות ל לד: ויאמר יהוה אל משה קח לך סמים נטף ושחלת וחלבנה סמים ולבנה זכה:  בד בבד יהיה.
> שמות ל לה: ועשית אתה קטרת רקח מעשה רוקח ממלח טהור קדש.
> שמות ל לו: ושחקת ממנה הדק ונתתה ממנה לפני העדת באהל מועד אשר אועד לך שמה; קדש קדשים תהיה לכם.
> שמות ל לז: והקטרת אשר תעשה במתכנתה לא תעשו לכם; קדש תהיה לך ליהוה.
> שמות ל לח: איש אשר יעשה כמוה להריח בה ונכרת מעמיו. 
> שמות לא א: וידבר יהוה אל משה לאמר.
> שמות לא ב: ראה קראתי בשם בצלאל בן אורי בן חור למטה יהודה.
> שמות לא ג: ואמלא אתו רוח אלהים בחכמה ובתבונה ובדעת ובכל מלאכה.
> שמות לא ד: לחשב מחשבת; לעשות בזהב ובכסף ובנחשת.
> שמות לא ה: ובחרשת אבן למלאת ובחרשת עץ; לעשות בכל מלאכה.
> שמות לא ו: ואני הנה נתתי אתו את אהליאב בן אחיסמך למטה דן ובלב כל חכם לב נתתי חכמה; ועשו את כל אשר צויתך.
> שמות לא ז: את אהל מועד ואת הארן לעדת ואת הכפרת אשר עליו; ואת כל כלי האהל.
> שמות לא ח: ואת השלחן ואת כליו ואת המנרה הטהרה ואת כל כליה; ואת מזבח הקטרת.
> שמות לא ט: ואת מזבח העלה ואת כל כליו; ואת הכיור ואת כנו.
> שמות לא י: ואת בגדי השרד; ואת בגדי הקדש לאהרן הכהן ואת בגדי בניו לכהן.
> שמות לא יא: ואת שמן המשחה ואת קטרת הסמים לקדש:  ככל אשר צויתך יעשו. 
> שמות לא יב: ויאמר יהוה אל משה לאמר.
> שמות לא יג: ואתה דבר אל בני ישראל לאמר אך את שבתתי תשמרו:  כי אות הוא ביני וביניכם לדרתיכם לדעת כי אני יהוה מקדשכם.
> שמות לא יד: ושמרתם את השבת כי קדש הוא לכם; מחלליה מות יומת כי כל העשה בה מלאכה ונכרתה הנפש ההוא מקרב עמיה.
> שמות לא טו: ששת ימים יעשה מלאכה וביום השביעי שבת שבתון קדש ליהוה; כל העשה מלאכה ביום השבת מות יומת.
> שמות לא טז: ושמרו בני ישראל את השבת לעשות את השבת לדרתם ברית עולם.
> שמות לא יז: ביני ובין בני ישראל אות הוא לעלם:  כי ששת ימים עשה יהוה את השמים ואת הארץ וביום השביעי שבת וינפש. 
> שמות לא יח: ויתן אל משה ככלתו לדבר אתו בהר סיני שני לחת העדת לחת אבן כתבים באצבע אלהים.
> שמות לב א: וירא העם כי בשש משה לרדת מן ההר; ויקהל העם על אהרן ויאמרו אליו קום עשה לנו אלהים אשר ילכו לפנינו כי זה משה האיש אשר העלנו מארץ מצרים לא ידענו מה היה לו.
> שמות לב ב: ויאמר אלהם אהרן פרקו נזמי הזהב אשר באזני נשיכם בניכם ובנתיכם; והביאו אלי.
> שמות לב ג: ויתפרקו כל העם את נזמי הזהב אשר באזניהם; ויביאו אל אהרן.
> שמות לב ד: ויקח מידם ויצר אתו בחרט ויעשהו עגל מסכה; ויאמרו אלה אלהיך ישראל אשר העלוך מארץ מצרים.
> שמות לב ה: וירא אהרן ויבן מזבח לפניו; ויקרא אהרן ויאמר חג ליהוה מחר.
> שמות לב ו: וישכימו ממחרת ויעלו עלת ויגשו שלמים; וישב העם לאכל ושתו ויקמו לצחק. 
> שמות לב ז: וידבר יהוה אל משה:  לך רד כי שחת עמך אשר העלית מארץ מצרים.
> שמות לב ח: סרו מהר מן הדרך אשר צויתם עשו להם עגל מסכה; וישתחוו לו ויזבחו לו ויאמרו אלה אלהיך ישראל אשר העלוך מארץ מצרים.
> שמות לב ט: ויאמר יהוה אל משה:  ראיתי את העם הזה והנה עם קשה ערף הוא.
> שמות לב י: ועתה הניחה לי ויחר אפי בהם ואכלם; ואעשה אותך לגוי גדול.
> שמות לב יא: ויחל משה את פני יהוה אלהיו; ויאמר למה יהוה יחרה אפך בעמך אשר הוצאת מארץ מצרים בכח גדול וביד חזקה.
> שמות לב יב: למה יאמרו מצרים לאמר ברעה הוציאם להרג אתם בהרים ולכלתם מעל פני האדמה; שוב מחרון אפך והנחם על הרעה לעמך.
> שמות לב יג: זכר לאברהם ליצחק ולישראל עבדיך אשר נשבעת להם בך ותדבר אלהם ארבה את זרעכם ככוכבי השמים; וכל הארץ הזאת אשר אמרתי אתן לזרעכם ונחלו לעלם.
> שמות לב יד: וינחם יהוה על הרעה אשר דבר לעשות לעמו. 
> שמות לב טו: ויפן וירד משה מן ההר ושני לחת העדת בידו:  לחת כתבים משני עבריהם מזה ומזה הם כתבים.
> שמות לב טז: והלחת מעשה אלהים המה; והמכתב מכתב אלהים הוא חרות על הלחת.
> שמות לב יז: וישמע יהושע את קול העם ברעה; ויאמר אל משה קול מלחמה במחנה.
> שמות לב יח: ויאמר אין קול ענות גבורה ואין קול ענות חלושה; קול ענות אנכי שמע.
> שמות לב יט: ויהי כאשר קרב אל המחנה וירא את העגל ומחלת; ויחר אף משה וישלך מידו את הלחת וישבר אתם תחת ההר.
> שמות לב כ: ויקח את העגל אשר עשו וישרף באש ויטחן עד אשר דק; ויזר על פני המים וישק את בני ישראל. 
> שמות לב כא: ויאמר משה אל אהרן מה עשה לך העם הזה:  כי הבאת עליו חטאה גדלה.
> שמות לב כב: ויאמר אהרן אל יחר אף אדני; אתה ידעת את העם כי ברע הוא.
> שמות לב כג: ויאמרו לי עשה לנו אלהים אשר ילכו לפנינו:  כי זה משה האיש אשר העלנו מארץ מצרים לא ידענו מה היה לו.
> שמות לב כד: ואמר להם למי זהב התפרקו ויתנו לי; ואשלכהו באש ויצא העגל הזה.
> שמות לב כה: וירא משה את העם כי פרע הוא:  כי פרעה אהרן לשמצה בקמיהם.
> שמות לב כו: ויעמד משה בשער המחנה ויאמר מי ליהוה אלי; ויאספו אליו כל בני לוי.
> שמות לב כז: ויאמר להם כה אמר יהוה אלהי ישראל שימו איש חרבו על ירכו; עברו ושובו משער לשער במחנה והרגו איש את אחיו ואיש את רעהו ואיש את קרבו.
> שמות לב כח: ויעשו בני לוי כדבר משה; ויפל מן העם ביום ההוא כשלשת אלפי איש.
> שמות לב כט: ויאמר משה מלאו ידכם היום ליהוה כי איש בבנו ובאחיו ולתת עליכם היום ברכה. 
> שמות לב ל: ויהי ממחרת ויאמר משה אל העם אתם חטאתם חטאה גדלה; ועתה אעלה אל יהוה אולי אכפרה בעד חטאתכם.
> שמות לב לא: וישב משה אל יהוה ויאמר:  אנא חטא העם הזה חטאה גדלה ויעשו להם אלהי זהב.
> שמות לב לב: ועתה אם תשא חטאתם; ואם אין מחני נא מספרך אשר כתבת.
> שמות לב לג: ויאמר יהוה אל משה:  מי אשר חטא לי אמחנו מספרי.
> שמות לב לד: ועתה לך נחה את העם אל אשר דברתי לך הנה מלאכי ילך לפניך; וביום פקדי ופקדתי עלהם חטאתם.
> שמות לב לה: ויגף יהוה את העם על אשר עשו את העגל אשר עשה אהרן. 
> שמות לג א: וידבר יהוה אל משה לך עלה מזה אתה והעם אשר העלית מארץ מצרים:  אל הארץ אשר נשבעתי לאברהם ליצחק וליעקב לאמר לזרעך אתננה.
> שמות לג ב: ושלחתי לפניך מלאך; וגרשתי את הכנעני האמרי והחתי והפרזי החוי והיבוסי.
> שמות לג ג: אל ארץ זבת חלב ודבש:  כי לא אעלה בקרבך כי עם קשה ערף אתה פן אכלך בדרך.
> שמות לג ד: וישמע העם את הדבר הרע הזה ויתאבלו; ולא שתו איש עדיו עליו.
> שמות לג ה: ויאמר יהוה אל משה אמר אל בני ישראל אתם עם קשה ערף רגע אחד אעלה בקרבך וכליתיך; ועתה הורד עדיך מעליך ואדעה מה אעשה לך.
> שמות לג ו: ויתנצלו בני ישראל את עדים מהר חורב. 
> שמות לג ז: ומשה יקח את האהל ונטה לו מחוץ למחנה הרחק מן המחנה וקרא לו אהל מועד; והיה כל מבקש יהוה יצא אל אהל מועד אשר מחוץ למחנה.
> שמות לג ח: והיה כצאת משה אל האהל יקומו כל העם ונצבו איש פתח אהלו; והביטו אחרי משה עד באו האהלה.
> שמות לג ט: והיה כבא משה האהלה ירד עמוד הענן ועמד פתח האהל; ודבר עם משה.
> שמות לג י: וראה כל העם את עמוד הענן עמד פתח האהל; וקם כל העם והשתחוו איש פתח אהלו.
> שמות לג יא: ודבר יהוה אל משה פנים אל פנים כאשר ידבר איש אל רעהו; ושב אל המחנה ומשרתו יהושע בן נון נער לא ימיש מתוך האהל. 
> שמות לג יב: ויאמר משה אל יהוה ראה אתה אמר אלי העל את העם הזה ואתה לא הודעתני את אשר תשלח עמי; ואתה אמרת ידעתיך בשם וגם מצאת חן בעיני.
> שמות לג יג: ועתה אם נא מצאתי חן בעיניך הודעני נא את דרכך ואדעך למען אמצא חן בעיניך; וראה כי עמך הגוי הזה.
> שמות לג יד: ויאמר:  פני ילכו והנחתי לך.
> שמות לג טו: ויאמר אליו:  אם אין פניך הלכים אל תעלנו מזה.
> שמות לג טז: ובמה יודע אפוא כי מצאתי חן בעיניך אני ועמך הלוא בלכתך עמנו; ונפלינו אני ועמך מכל העם אשר על פני האדמה.
> שמות לג יז: ויאמר יהוה אל משה גם את הדבר הזה אשר דברת אעשה:  כי מצאת חן בעיני ואדעך בשם.
> שמות לג יח: ויאמר:  הראני נא את כבדך.
> שמות לג יט: ויאמר אני אעביר כל טובי על פניך וקראתי בשם יהוה לפניך; וחנתי את אשר אחן ורחמתי את אשר ארחם.
> שמות לג כ: ויאמר לא תוכל לראת את פני:  כי לא יראני האדם וחי.
> שמות לג כא: ויאמר יהוה הנה מקום אתי; ונצבת על הצור.
> שמות לג כב: והיה בעבר כבדי ושמתיך בנקרת הצור; ושכתי כפי עליך עד עברי.
> שמות לג כג: והסרתי את כפי וראית את אחרי; ופני לא יראו. 
> שמות לד א: ויאמר יהוה אל משה פסל לך שני לחת אבנים כראשנים; וכתבתי על הלחת את הדברים אשר היו על הלחת הראשנים אשר שברת.
> שמות לד ב: והיה נכון לבקר; ועלית בבקר אל הר סיני ונצבת לי שם על ראש ההר.
> שמות לד ג: ואיש לא יעלה עמך וגם איש אל ירא בכל ההר; גם הצאן והבקר אל ירעו אל מול ההר ההוא.
> שמות לד ד: ויפסל שני לחת אבנים כראשנים וישכם משה בבקר ויעל אל הר סיני כאשר צוה יהוה אתו; ויקח בידו שני לחת אבנים.
> שמות לד ה: וירד יהוה בענן ויתיצב עמו שם; ויקרא בשם יהוה.
> שמות לד ו: ויעבר יהוה על פניו ויקרא יהוה יהוה אל רחום וחנון ארך אפים ורב חסד ואמת.
> שמות לד ז: נצר חסד לאלפים נשא עון ופשע וחטאה; ונקה לא ינקה פקד עון אבות על בנים ועל בני בנים על שלשים ועל רבעים.
> שמות לד ח: וימהר משה; ויקד ארצה וישתחו.
> שמות לד ט: ויאמר אם נא מצאתי חן בעיניך אדני ילך נא אדני בקרבנו:  כי עם קשה ערף הוא וסלחת לעוננו ולחטאתנו ונחלתנו.
> שמות לד י: ויאמר הנה אנכי כרת ברית נגד כל עמך אעשה נפלאת אשר לא נבראו בכל הארץ ובכל הגוים; וראה כל העם אשר אתה בקרבו את מעשה יהוה כי נורא הוא אשר אני עשה עמך. 
> שמות לד יא: שמר לך את אשר אנכי מצוך היום; הנני גרש מפניך את האמרי והכנעני והחתי והפרזי והחוי והיבוסי.
> שמות לד יב: השמר לך פן תכרת ברית ליושב הארץ אשר אתה בא עליה:  פן יהיה למוקש בקרבך.
> שמות לד יג: כי את מזבחתם תתצון ואת מצבתם תשברון; ואת אשריו תכרתון.
> שמות לד יד: כי לא תשתחוה לאל אחר:  כי יהוה קנא שמו אל קנא הוא.
> שמות לד טו: פן תכרת ברית ליושב הארץ; וזנו אחרי אלהיהם וזבחו לאלהיהם וקרא לך ואכלת מזבחו.
> שמות לד טז: ולקחת מבנתיו לבניך; וזנו בנתיו אחרי אלהיהן והזנו את בניך אחרי אלהיהן. 
> שמות לד יז: אלהי מסכה לא תעשה לך.
> שמות לד יח: את חג המצות תשמר שבעת ימים תאכל מצות אשר צויתך למועד חדש האביב:  כי בחדש האביב יצאת ממצרים.
> שמות לד יט: כל פטר רחם לי; וכל מקנך תזכר פטר שור ושה.
> שמות לד כ: ופטר חמור תפדה בשה ואם לא תפדה וערפתו; כל בכור בניך תפדה ולא יראו פני ריקם.
> שמות לד כא: ששת ימים תעבד וביום השביעי תשבת; בחריש ובקציר תשבת.
> שמות לד כב: וחג שבעת תעשה לך בכורי קציר חטים; וחג האסיף תקופת השנה.
> שמות לד כג: שלש פעמים בשנה יראה כל זכורך את פני האדן יהוה אלהי ישראל.
> שמות לד כד: כי אוריש גוים מפניך והרחבתי את גבלך; ולא יחמד איש את ארצך בעלתך לראות את פני יהוה אלהיך שלש פעמים בשנה.
> שמות לד כה: לא תשחט על חמץ דם זבחי; ולא ילין לבקר זבח חג הפסח.
> שמות לד כו: ראשית בכורי אדמתך תביא בית יהוה אלהיך; לא תבשל גדי בחלב אמו.
> שמות לד כז: ויאמר יהוה אל משה כתב לך את הדברים האלה:  כי על פי הדברים האלה כרתי אתך ברית ואת ישראל. 
> שמות לד כח: ויהי שם עם יהוה ארבעים יום וארבעים לילה לחם לא אכל ומים לא שתה; ויכתב על הלחת את דברי הברית עשרת הדברים.
> שמות לד כט: ויהי ברדת משה מהר סיני ושני לחת העדת ביד משה ברדתו מן ההר; ומשה לא ידע כי קרן עור פניו בדברו אתו.
> שמות לד ל: וירא אהרן וכל בני ישראל את משה והנה קרן עור פניו; וייראו מגשת אליו.
> שמות לד לא: ויקרא אלהם משה וישבו אליו אהרן וכל הנשאים בעדה; וידבר משה אלהם.
> שמות לד לב: ואחרי כן נגשו כל בני ישראל; ויצום את כל אשר דבר יהוה אתו בהר סיני.
> שמות לד לג: ויכל משה מדבר אתם; ויתן על פניו מסוה.
> שמות לד לד: ובבא משה לפני יהוה לדבר אתו יסיר את המסוה עד צאתו; ויצא ודבר אל בני ישראל את אשר יצוה.
> שמות לד לה: וראו בני ישראל את פני משה כי קרן עור פני משה; והשיב משה את המסוה על פניו עד באו לדבר אתו. 
> שמות לה א: ויקהל משה את כל עדת בני ישראל ויאמר אלהם:  אלה הדברים אשר צוה יהוה לעשת אתם.
> שמות לה ב: ששת ימים תעשה מלאכה וביום השביעי יהיה לכם קדש שבת שבתון ליהוה; כל העשה בו מלאכה יומת.
> שמות לה ג: לא תבערו אש בכל משבתיכם ביום השבת. 
> שמות לה ד: ויאמר משה אל כל עדת בני ישראל לאמר:  זה הדבר אשר צוה יהוה לאמר.
> שמות לה ה: קחו מאתכם תרומה ליהוה כל נדיב לבו יביאה את תרומת יהוה:  זהב וכסף ונחשת.
> שמות לה ו: ותכלת וארגמן ותולעת שני ושש ועזים.
> שמות לה ז: וערת אילם מאדמים וערת תחשים ועצי שטים.
> שמות לה ח: ושמן למאור; ובשמים לשמן המשחה ולקטרת הסמים.
> שמות לה ט: ואבני שהם ואבני מלאים:  לאפוד ולחשן.
> שמות לה י: וכל חכם לב בכם יבאו ויעשו את כל אשר צוה יהוה.
> שמות לה יא: את המשכן את אהלו ואת מכסהו; את קרסיו ואת קרשיו את בריחו את עמדיו ואת אדניו.
> שמות לה יב: את הארן ואת בדיו את הכפרת; ואת פרכת המסך.
> שמות לה יג: את השלחן ואת בדיו ואת כל כליו; ואת לחם הפנים.
> שמות לה יד: ואת מנרת המאור ואת כליה ואת נרתיה; ואת שמן המאור.
> שמות לה טו: ואת מזבח הקטרת ואת בדיו ואת שמן המשחה ואת קטרת הסמים; ואת מסך הפתח לפתח המשכן.
> שמות לה טז: את מזבח העלה ואת מכבר הנחשת אשר לו את בדיו ואת כל כליו; את הכיר ואת כנו.
> שמות לה יז: את קלעי החצר את עמדיו ואת אדניה; ואת מסך שער החצר.
> שמות לה יח: את יתדת המשכן ואת יתדת החצר ואת מיתריהם.
> שמות לה יט: את בגדי השרד לשרת בקדש:  את בגדי הקדש לאהרן הכהן ואת בגדי בניו לכהן.
> שמות לה כ: ויצאו כל עדת בני ישראל מלפני משה.
> שמות לה כא: ויבאו כל איש אשר נשאו לבו; וכל אשר נדבה רוחו אתו הביאו את תרומת יהוה למלאכת אהל מועד ולכל עבדתו ולבגדי הקדש.
> שמות לה כב: ויבאו האנשים על הנשים; כל נדיב לב הביאו חח ונזם וטבעת וכומז כל כלי זהב וכל איש אשר הניף תנופת זהב ליהוה.
> שמות לה כג: וכל איש אשר נמצא אתו תכלת וארגמן ותולעת שני ושש ועזים; וערת אילם מאדמים וערת תחשים הביאו.
> שמות לה כד: כל מרים תרומת כסף ונחשת הביאו את תרומת יהוה; וכל אשר נמצא אתו עצי שטים לכל מלאכת העבדה הביאו.
> שמות לה כה: וכל אשה חכמת לב בידיה טוו; ויביאו מטוה את התכלת ואת הארגמן את תולעת השני ואת השש.
> שמות לה כו: וכל הנשים אשר נשא לבן אתנה בחכמה:  טוו את העזים.
> שמות לה כז: והנשאם הביאו את אבני השהם ואת אבני המלאים:  לאפוד ולחשן.
> שמות לה כח: ואת הבשם ואת השמן:  למאור ולשמן המשחה ולקטרת הסמים.
> שמות לה כט: כל איש ואשה אשר נדב לבם אתם להביא לכל המלאכה אשר צוה יהוה לעשות ביד משה הביאו בני ישראל נדבה ליהוה.
> שמות לה ל: ויאמר משה אל בני ישראל ראו קרא יהוה בשם בצלאל בן אורי בן חור למטה יהודה.
> שמות לה לא: וימלא אתו רוח אלהים בחכמה בתבונה ובדעת ובכל מלאכה.
> שמות לה לב: ולחשב מחשבת לעשת בזהב ובכסף ובנחשת.
> שמות לה לג: ובחרשת אבן למלאת ובחרשת עץ; לעשות בכל מלאכת מחשבת.
> שמות לה לד: ולהורת נתן בלבו:  הוא ואהליאב בן אחיסמך למטה דן.
> שמות לה לה: מלא אתם חכמת לב לעשות כל מלאכת חרש וחשב ורקם בתכלת ובארגמן בתולעת השני ובשש וארג; עשי כל מלאכה וחשבי מחשבת.
> שמות לו א: ועשה בצלאל ואהליאב וכל איש חכם לב אשר נתן יהוה חכמה ותבונה בהמה לדעת לעשת את כל מלאכת עבדת הקדש לכל אשר צוה יהוה.
> שמות לו ב: ויקרא משה אל בצלאל ואל אהליאב ואל כל איש חכם לב אשר נתן יהוה חכמה בלבו כל אשר נשאו לבו לקרבה אל המלאכה לעשת אתה.
> שמות לו ג: ויקחו מלפני משה את כל התרומה אשר הביאו בני ישראל למלאכת עבדת הקדש לעשת אתה; והם הביאו אליו עוד נדבה בבקר בבקר.
> שמות לו ד: ויבאו כל החכמים העשים את כל מלאכת הקדש איש איש ממלאכתו אשר המה עשים.
> שמות לו ה: ויאמרו אל משה לאמר מרבים העם להביא מדי העבדה למלאכה אשר צוה יהוה לעשת אתה.
> שמות לו ו: ויצו משה ויעבירו קול במחנה לאמר איש ואשה אל יעשו עוד מלאכה לתרומת הקדש; ויכלא העם מהביא.
> שמות לו ז: והמלאכה היתה דים לכל המלאכה לעשות אתה; והותר. 
> שמות לו ח: ויעשו כל חכם לב בעשי המלאכה את המשכן עשר יריעת:  שש משזר ותכלת וארגמן ותולעת שני כרבים מעשה חשב עשה אתם.
> שמות לו ט: ארך היריעה האחת שמנה ועשרים באמה ורחב ארבע באמה היריעה האחת:  מדה אחת לכל היריעת.
> שמות לו י: ויחבר את חמש היריעת אחת אל אחת; וחמש יריעת חבר אחת אל אחת.
> שמות לו יא: ויעש ללאת תכלת על שפת היריעה האחת מקצה במחברת; כן עשה בשפת היריעה הקיצונה במחברת השנית.
> שמות לו יב: חמשים ללאת עשה ביריעה האחת וחמשים ללאת עשה בקצה היריעה אשר במחברת השנית:  מקבילת הללאת אחת אל אחת.
> שמות לו יג: ויעש חמשים קרסי זהב; ויחבר את היריעת אחת אל אחת בקרסים ויהי המשכן אחד.
> שמות לו יד: ויעש יריעת עזים לאהל על המשכן:  עשתי עשרה יריעת עשה אתם.
> שמות לו טו: ארך היריעה האחת שלשים באמה וארבע אמות רחב היריעה האחת:  מדה אחת לעשתי עשרה יריעת.
> שמות לו טז: ויחבר את חמש היריעת לבד; ואת שש היריעת לבד.
> שמות לו יז: ויעש ללאת חמשים על שפת היריעה הקיצנה במחברת; וחמשים ללאת עשה על שפת היריעה החברת השנית.
> שמות לו יח: ויעש קרסי נחשת חמשים לחבר את האהל להית אחד.
> שמות לו יט: ויעש מכסה לאהל ערת אילם מאדמים ומכסה ערת תחשים מלמעלה. 
> שמות לו כ: ויעש את הקרשים למשכן עצי שטים עמדים.
> שמות לו כא: עשר אמת ארך הקרש; ואמה וחצי האמה רחב הקרש האחד.
> שמות לו כב: שתי ידת לקרש האחד משלבת אחת אל אחת; כן עשה לכל קרשי המשכן.
> שמות לו כג: ויעש את הקרשים למשכן:  עשרים קרשים לפאת נגב תימנה.
> שמות לו כד: וארבעים אדני כסף עשה תחת עשרים הקרשים:  שני אדנים תחת הקרש האחד לשתי ידתיו ושני אדנים תחת הקרש האחד לשתי ידתיו.
> שמות לו כה: ולצלע המשכן השנית לפאת צפון עשה עשרים קרשים.
> שמות לו כו: וארבעים אדניהם כסף שני אדנים תחת הקרש האחד ושני אדנים תחת הקרש האחד.
> שמות לו כז: ולירכתי המשכן ימה עשה ששה קרשים.
> שמות לו כח: ושני קרשים עשה למקצעת המשכן בירכתים.
> שמות לו כט: והיו תואמם מלמטה ויחדו יהיו תמים אל ראשו אל הטבעת האחת; כן עשה לשניהם לשני המקצעת.
> שמות לו ל: והיו שמנה קרשים ואדניהם כסף ששה עשר אדנים שני אדנים שני אדנים תחת הקרש האחד.
> שמות לו לא: ויעש בריחי עצי שטים חמשה לקרשי צלע המשכן האחת.
> שמות לו לב: וחמשה בריחם לקרשי צלע המשכן השנית; וחמשה בריחם לקרשי המשכן לירכתים ימה.
> שמות לו לג: ויעש את הבריח התיכן לברח בתוך הקרשים מן הקצה אל הקצה.
> שמות לו לד: ואת הקרשים צפה זהב ואת טבעתם עשה זהב בתים לבריחם; ויצף את הבריחם זהב. 
> שמות לו לה: ויעש את הפרכת תכלת וארגמן ותולעת שני ושש משזר; מעשה חשב עשה אתה כרבים.
> שמות לו לו: ויעש לה ארבעה עמודי שטים ויצפם זהב וויהם זהב; ויצק להם ארבעה אדני כסף.
> שמות לו לז: ויעש מסך לפתח האהל תכלת וארגמן ותולעת שני ושש משזר מעשה רקם.
> שמות לו לח: ואת עמודיו חמשה ואת וויהם וצפה ראשיהם וחשקיהם זהב; ואדניהם חמשה נחשת. 
> שמות לז א: ויעש בצלאל את הארן עצי שטים:  אמתים וחצי ארכו ואמה וחצי רחבו ואמה וחצי קמתו.
> שמות לז ב: ויצפהו זהב טהור מבית ומחוץ; ויעש לו זר זהב סביב.
> שמות לז ג: ויצק לו ארבע טבעת זהב על ארבע פעמתיו; ושתי טבעת על צלעו האחת ושתי טבעת על צלעו השנית.
> שמות לז ד: ויעש בדי עצי שטים; ויצף אתם זהב.
> שמות לז ה: ויבא את הבדים בטבעת על צלעת הארן לשאת את הארן.
> שמות לז ו: ויעש כפרת זהב טהור:  אמתים וחצי ארכה ואמה וחצי רחבה.
> שמות לז ז: ויעש שני כרבים זהב; מקשה עשה אתם משני קצות הכפרת.
> שמות לז ח: כרוב אחד מקצה מזה וכרוב אחד מקצה מזה; מן הכפרת עשה את הכרבים משני קצוותו (קצותיו).
> שמות לז ט: ויהיו הכרבים פרשי כנפים למעלה סככים בכנפיהם על הכפרת ופניהם איש אל אחיו; אל הכפרת היו פני הכרבים. 
> שמות לז י: ויעש את השלחן עצי שטים:  אמתים ארכו ואמה רחבו ואמה וחצי קמתו.
> שמות לז יא: ויצף אתו זהב טהור; ויעש לו זר זהב סביב.
> שמות לז יב: ויעש לו מסגרת טפח סביב; ויעש זר זהב למסגרתו סביב.
> שמות לז יג: ויצק לו ארבע טבעת זהב; ויתן את הטבעת על ארבע הפאת אשר לארבע רגליו.
> שמות לז יד: לעמת המסגרת היו הטבעת; בתים לבדים לשאת את השלחן.
> שמות לז טו: ויעש את הבדים עצי שטים ויצף אתם זהב לשאת את השלחן.
> שמות לז טז: ויעש את הכלים אשר על השלחן את קערתיו ואת כפתיו ואת מנקיתיו ואת הקשות אשר יסך בהן זהב טהור. 
> שמות לז יז: ויעש את המנרה זהב טהור; מקשה עשה את המנרה ירכה וקנה גביעיה כפתריה ופרחיה ממנה היו.
> שמות לז יח: וששה קנים יצאים מצדיה:  שלשה קני מנרה מצדה האחד ושלשה קני מנרה מצדה השני.
> שמות לז יט: שלשה גבעים משקדים בקנה האחד כפתר ופרח ושלשה גבעים משקדים בקנה אחד כפתר ופרח; כן לששת הקנים היצאים מן המנרה.
> שמות לז כ: ובמנרה ארבעה גבעים:  משקדים כפתריה ופרחיה.
> שמות לז כא: וכפתר תחת שני הקנים ממנה וכפתר תחת שני הקנים ממנה וכפתר תחת שני הקנים ממנה לששת הקנים היצאים ממנה.
> שמות לז כב: כפתריהם וקנתם ממנה היו; כלה מקשה אחת זהב טהור.
> שמות לז כג: ויעש את נרתיה שבעה; ומלקחיה ומחתתיה זהב טהור.
> שמות לז כד: ככר זהב טהור עשה אתה ואת כל כליה. 
> שמות לז כה: ויעש את מזבח הקטרת עצי שטים:  אמה ארכו ואמה רחבו רבוע ואמתים קמתו ממנו היו קרנתיו.
> שמות לז כו: ויצף אתו זהב טהור את גגו ואת קירתיו סביב ואת קרנתיו; ויעש לו זר זהב סביב.
> שמות לז כז: ושתי טבעת זהב עשה לו מתחת לזרו על שתי צלעתיו על שני צדיו לבתים לבדים לשאת אתו בהם.
> שמות לז כח: ויעש את הבדים עצי שטים; ויצף אתם זהב.
> שמות לז כט: ויעש את שמן המשחה קדש ואת קטרת הסמים טהור מעשה רקח. 
> שמות לח א: ויעש את מזבח העלה עצי שטים:  חמש אמות ארכו וחמש אמות רחבו רבוע ושלש אמות קמתו.
> שמות לח ב: ויעש קרנתיו על ארבע פנתיו ממנו היו קרנתיו; ויצף אתו נחשת.
> שמות לח ג: ויעש את כל כלי המזבח את הסירת ואת היעים ואת המזרקת את המזלגת ואת המחתת; כל כליו עשה נחשת.
> שמות לח ד: ויעש למזבח מכבר מעשה רשת נחשת תחת כרכבו מלמטה עד חציו.
> שמות לח ה: ויצק ארבע טבעת בארבע הקצות למכבר הנחשת:  בתים לבדים.
> שמות לח ו: ויעש את הבדים עצי שטים; ויצף אתם נחשת.
> שמות לח ז: ויבא את הבדים בטבעת על צלעת המזבח לשאת אתו בהם; נבוב לחת עשה אתו. 
> שמות לח ח: ויעש את הכיור נחשת ואת כנו נחשת במראת הצבאת אשר צבאו פתח אהל מועד. 
> שמות לח ט: ויעש את החצר:  לפאת נגב תימנה קלעי החצר שש משזר מאה באמה.
> שמות לח י: עמודיהם עשרים ואדניהם עשרים נחשת; ווי העמודים וחשקיהם כסף.
> שמות לח יא: ולפאת צפון מאה באמה עמודיהם עשרים ואדניהם עשרים נחשת; ווי העמודים וחשקיהם כסף.
> שמות לח יב: ולפאת ים קלעים חמשים באמה עמודיהם עשרה ואדניהם עשרה; ווי העמדים וחשוקיהם כסף.
> שמות לח יג: ולפאת קדמה מזרחה חמשים אמה.
> שמות לח יד: קלעים חמש עשרה אמה אל הכתף; עמודיהם שלשה ואדניהם שלשה.
> שמות לח טו: ולכתף השנית מזה ומזה לשער החצר קלעים חמש עשרה אמה; עמדיהם שלשה ואדניהם שלשה.
> שמות לח טז: כל קלעי החצר סביב שש משזר.
> שמות לח יז: והאדנים לעמדים נחשת ווי העמודים וחשוקיהם כסף וצפוי ראשיהם כסף; והם מחשקים כסף כל עמדי החצר.
> שמות לח יח: ומסך שער החצר מעשה רקם תכלת וארגמן ותולעת שני ושש משזר; ועשרים אמה ארך וקומה ברחב חמש אמות לעמת קלעי החצר.
> שמות לח יט: ועמדיהם ארבעה ואדניהם ארבעה נחשת; וויהם כסף וצפוי ראשיהם וחשקיהם כסף.
> שמות לח כ: וכל היתדת למשכן ולחצר סביב נחשת. 
> שמות לח כא: אלה פקודי המשכן משכן העדת אשר פקד על פי משה:  עבדת הלוים ביד איתמר בן אהרן הכהן.
> שמות לח כב: ובצלאל בן אורי בן חור למטה יהודה עשה את כל אשר צוה יהוה את משה.
> שמות לח כג: ואתו אהליאב בן אחיסמך למטה דן חרש וחשב; ורקם בתכלת ובארגמן ובתולעת השני ובשש.
> שמות לח כד: כל הזהב העשוי למלאכה בכל מלאכת הקדש ויהי זהב התנופה תשע ועשרים ככר ושבע מאות ושלשים שקל בשקל הקדש.
> שמות לח כה: וכסף פקודי העדה מאת ככר; ואלף ושבע מאות וחמשה ושבעים שקל בשקל הקדש.
> שמות לח כו: בקע לגלגלת מחצית השקל בשקל הקדש לכל העבר על הפקדים מבן עשרים שנה ומעלה לשש מאות אלף ושלשת אלפים וחמש מאות וחמשים.
> שמות לח כז: ויהי מאת ככר הכסף לצקת את אדני הקדש ואת אדני הפרכת:  מאת אדנים למאת הככר ככר לאדן.
> שמות לח כח: ואת האלף ושבע המאות וחמשה ושבעים עשה ווים לעמודים; וצפה ראשיהם וחשק אתם.
> שמות לח כט: ונחשת התנופה שבעים ככר ואלפים וארבע מאות שקל.
> שמות לח ל: ויעש בה את אדני פתח אהל מועד ואת מזבח הנחשת ואת מכבר הנחשת אשר לו; ואת כל כלי המזבח.
> שמות לח לא: ואת אדני החצר סביב ואת אדני שער החצר; ואת כל יתדת המשכן ואת כל יתדת החצר סביב. 
> שמות לט א: ומן התכלת והארגמן ותולעת השני עשו בגדי שרד לשרת בקדש; ויעשו את בגדי הקדש אשר לאהרן כאשר צוה יהוה את משה.
> שמות לט ב: ויעש את האפד:  זהב תכלת וארגמן ותולעת שני ושש משזר.
> שמות לט ג: וירקעו את פחי הזהב וקצץ פתילם לעשות בתוך התכלת ובתוך הארגמן ובתוך תולעת השני ובתוך השש מעשה חשב.
> שמות לט ד: כתפת עשו לו חברת על שני קצוותו (קצותיו) חבר.
> שמות לט ה: וחשב אפדתו אשר עליו ממנו הוא כמעשהו זהב תכלת וארגמן ותולעת שני ושש משזר כאשר צוה יהוה את משה.
> שמות לט ו: ויעשו את אבני השהם מסבת משבצת זהב מפתחת פתוחי חותם על שמות בני ישראל.
> שמות לט ז: וישם אתם על כתפת האפד אבני זכרון לבני ישראל:  כאשר צוה יהוה את משה.
> שמות לט ח: ויעש את החשן מעשה חשב כמעשה אפד:  זהב תכלת וארגמן ותולעת שני ושש משזר.
> שמות לט ט: רבוע היה כפול עשו את החשן זרת ארכו וזרת רחבו כפול.
> שמות לט י: וימלאו בו ארבעה טורי אבן:  טור אדם פטדה וברקת הטור האחד.
> שמות לט יא: והטור השני נפך ספיר ויהלם.
> שמות לט יב: והטור השלישי לשם שבו ואחלמה.
> שמות לט יג: והטור הרביעי תרשיש שהם וישפה:  מוסבת משבצת זהב במלאתם.
> שמות לט יד: והאבנים על שמת בני ישראל הנה שתים עשרה על שמתם:  פתוחי חתם איש על שמו לשנים עשר שבט.
> שמות לט טו: ויעשו על החשן שרשרת גבלת מעשה עבת זהב טהור.
> שמות לט טז: ויעשו שתי משבצת זהב ושתי טבעת זהב; ויתנו את שתי הטבעת על שני קצות החשן.
> שמות לט יז: ויתנו שתי העבתת הזהב על שתי הטבעת על קצות החשן.
> שמות לט יח: ואת שתי קצות שתי העבתת נתנו על שתי המשבצת; ויתנם על כתפת האפד אל מול פניו.
> שמות לט יט: ויעשו שתי טבעת זהב וישימו על שני קצות החשן:  על שפתו אשר אל עבר האפד ביתה.
> שמות לט כ: ויעשו שתי טבעת זהב ויתנם על שתי כתפת האפד מלמטה ממול פניו לעמת מחברתו ממעל לחשב האפד.
> שמות לט כא: וירכסו את החשן מטבעתיו אל טבעת האפד בפתיל תכלת להית על חשב האפד ולא יזח החשן מעל האפד כאשר צוה יהוה את משה.
> שמות לט כב: ויעש את מעיל האפד מעשה ארג כליל תכלת.
> שמות לט כג: ופי המעיל בתוכו כפי תחרא; שפה לפיו סביב לא יקרע.
> שמות לט כד: ויעשו על שולי המעיל רמוני תכלת וארגמן ותולעת שני משזר.
> שמות לט כה: ויעשו פעמני זהב טהור; ויתנו את הפעמנים בתוך הרמנים על שולי המעיל סביב בתוך הרמנים.
> שמות לט כו: פעמן ורמן פעמן ורמן על שולי המעיל סביב לשרת כאשר צוה יהוה את משה.
> שמות לט כז: ויעשו את הכתנת שש מעשה ארג לאהרן ולבניו.
> שמות לט כח: ואת המצנפת שש ואת פארי המגבעת שש ואת מכנסי הבד שש משזר.
> שמות לט כט: ואת האבנט שש משזר ותכלת וארגמן ותולעת שני מעשה רקם:  כאשר צוה יהוה את משה.
> שמות לט ל: ויעשו את ציץ נזר הקדש זהב טהור; ויכתבו עליו מכתב פתוחי חותם קדש ליהוה.
> שמות לט לא: ויתנו עליו פתיל תכלת לתת על המצנפת מלמעלה כאשר צוה יהוה את משה. 
> שמות לט לב: ותכל כל עבדת משכן אהל מועד; ויעשו בני ישראל ככל אשר צוה יהוה את משה כן עשו.
> שמות לט לג: ויביאו את המשכן אל משה את האהל ואת כל כליו קרסיו קרשיו בריחו ועמדיו ואדניו.
> שמות לט לד: ואת מכסה עורת האילם המאדמים ואת מכסה ערת התחשים; ואת פרכת המסך.
> שמות לט לה: את ארון העדת ואת בדיו; ואת הכפרת.
> שמות לט לו: את השלחן את כל כליו ואת לחם הפנים.
> שמות לט לז: את המנרה הטהרה את נרתיה נרת המערכה ואת כל כליה; ואת שמן המאור.
> שמות לט לח: ואת מזבח הזהב ואת שמן המשחה ואת קטרת הסמים; ואת מסך פתח האהל.
> שמות לט לט: את מזבח הנחשת ואת מכבר הנחשת אשר לו את בדיו ואת כל כליו; את הכיר ואת כנו.
> שמות לט מ: את קלעי החצר את עמדיה ואת אדניה ואת המסך לשער החצר את מיתריו ויתדתיה; ואת כל כלי עבדת המשכן לאהל מועד.
> שמות לט מא: את בגדי השרד לשרת בקדש; את בגדי הקדש לאהרן הכהן ואת בגדי בניו לכהן.
> שמות לט מב: ככל אשר צוה יהוה את משה:  כן עשו בני ישראל את כל העבדה.
> שמות לט מג: וירא משה את כל המלאכה והנה עשו אתה כאשר צוה יהוה כן עשו; ויברך אתם משה. 
> שמות מ א: וידבר יהוה אל משה לאמר.
> שמות מ ב: ביום החדש הראשון באחד לחדש תקים את משכן אהל מועד.
> שמות מ ג: ושמת שם את ארון העדות; וסכת על הארן את הפרכת.
> שמות מ ד: והבאת את השלחן וערכת את ערכו; והבאת את המנרה והעלית את נרתיה.
> שמות מ ה: ונתתה את מזבח הזהב לקטרת לפני ארון העדת; ושמת את מסך הפתח למשכן.
> שמות מ ו: ונתתה את מזבח העלה לפני פתח משכן אהל מועד.
> שמות מ ז: ונתת את הכיר בין אהל מועד ובין המזבח; ונתת שם מים.
> שמות מ ח: ושמת את החצר סביב; ונתת את מסך שער החצר.
> שמות מ ט: ולקחת את שמן המשחה ומשחת את המשכן ואת כל אשר בו; וקדשת אתו ואת כל כליו והיה קדש.
> שמות מ י: ומשחת את מזבח העלה ואת כל כליו; וקדשת את המזבח והיה המזבח קדש קדשים.
> שמות מ יא: ומשחת את הכיר ואת כנו; וקדשת אתו.
> שמות מ יב: והקרבת את אהרן ואת בניו אל פתח אהל מועד; ורחצת אתם במים.
> שמות מ יג: והלבשת את אהרן את בגדי הקדש; ומשחת אתו וקדשת אתו וכהן לי.
> שמות מ יד: ואת בניו תקריב; והלבשת אתם כתנת.
> שמות מ טו: ומשחת אתם כאשר משחת את אביהם וכהנו לי; והיתה להית להם משחתם לכהנת עולם לדרתם.
> שמות מ טז: ויעש משה:  ככל אשר צוה יהוה אתו כן עשה. 
> שמות מ יז: ויהי בחדש הראשון בשנה השנית באחד לחדש:  הוקם המשכן.
> שמות מ יח: ויקם משה את המשכן ויתן את אדניו וישם את קרשיו ויתן את בריחיו; ויקם את עמודיו.
> שמות מ יט: ויפרש את האהל על המשכן וישם את מכסה האהל עליו מלמעלה כאשר צוה יהוה את משה.
> שמות מ כ: ויקח ויתן את העדת אל הארן וישם את הבדים על הארן; ויתן את הכפרת על הארן מלמעלה.
> שמות מ כא: ויבא את הארן אל המשכן וישם את פרכת המסך ויסך על ארון העדות כאשר צוה יהוה את משה.
> שמות מ כב: ויתן את השלחן באהל מועד על ירך המשכן צפנה מחוץ לפרכת.
> שמות מ כג: ויערך עליו ערך לחם לפני יהוה כאשר צוה יהוה את משה.
> שמות מ כד: וישם את המנרה באהל מועד נכח השלחן על ירך המשכן נגבה.
> שמות מ כה: ויעל הנרת לפני יהוה כאשר צוה יהוה את משה.
> שמות מ כו: וישם את מזבח הזהב באהל מועד לפני הפרכת.
> שמות מ כז: ויקטר עליו קטרת סמים כאשר צוה יהוה את משה.
> שמות מ כח: וישם את מסך הפתח למשכן.
> שמות מ כט: ואת מזבח העלה שם פתח משכן אהל מועד; ויעל עליו את העלה ואת המנחה כאשר צוה יהוה את משה.
> שמות מ ל: וישם את הכיר בין אהל מועד ובין המזבח; ויתן שמה מים לרחצה.
> שמות מ לא: ורחצו ממנו משה ואהרן ובניו את ידיהם ואת רגליהם.
> שמות מ לב: בבאם אל אהל מועד ובקרבתם אל המזבח ירחצו:  כאשר צוה יהוה את משה.
> שמות מ לג: ויקם את החצר סביב למשכן ולמזבח ויתן את מסך שער החצר; ויכל משה את המלאכה. 
> שמות מ לד: ויכס הענן את אהל מועד; וכבוד יהוה מלא את המשכן.
> שמות מ לה: ולא יכל משה לבוא אל אהל מועד כי שכן עליו הענן; וכבוד יהוה מלא את המשכן.
> שמות מ לו: ובהעלות הענן מעל המשכן יסעו בני ישראל בכל מסעיהם.
> שמות מ לז: ואם לא יעלה הענן ולא יסעו עד יום העלתו.
> שמות מ לח: כי ענן יהוה על המשכן יומם ואש תהיה לילה בו לעיני כל בית ישראל בכל מסעיהם.
