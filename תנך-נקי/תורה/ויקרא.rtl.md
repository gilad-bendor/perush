> ויקרא א א: ויקרא אל משה; וידבר יהוה אליו מאהל מועד לאמר.
> ויקרא א ב: דבר אל בני ישראל ואמרת אלהם אדם כי יקריב מכם קרבן ליהוה מן הבהמה מן הבקר ומן הצאן תקריבו את קרבנכם.
> ויקרא א ג: אם עלה קרבנו מן הבקר זכר תמים יקריבנו; אל פתח אהל מועד יקריב אתו לרצנו לפני יהוה.
> ויקרא א ד: וסמך ידו על ראש העלה; ונרצה לו לכפר עליו.
> ויקרא א ה: ושחט את בן הבקר לפני יהוה; והקריבו בני אהרן הכהנים את הדם וזרקו את הדם על המזבח סביב אשר פתח אהל מועד.
> ויקרא א ו: והפשיט את העלה; ונתח אתה לנתחיה.
> ויקרא א ז: ונתנו בני אהרן הכהן אש על המזבח; וערכו עצים על האש.
> ויקרא א ח: וערכו בני אהרן הכהנים את הנתחים את הראש ואת הפדר על העצים אשר על האש אשר על המזבח.
> ויקרא א ט: וקרבו וכרעיו ירחץ במים; והקטיר הכהן את הכל המזבחה עלה אשה ריח ניחוח ליהוה.
> ויקרא א י: ואם מן הצאן קרבנו מן הכשבים או מן העזים לעלה זכר תמים יקריבנו.
> ויקרא א יא: ושחט אתו על ירך המזבח צפנה לפני יהוה; וזרקו בני אהרן הכהנים את דמו על המזבח סביב.
> ויקרא א יב: ונתח אתו לנתחיו ואת ראשו ואת פדרו; וערך הכהן אתם על העצים אשר על האש אשר על המזבח.
> ויקרא א יג: והקרב והכרעים ירחץ במים; והקריב הכהן את הכל והקטיר המזבחה עלה הוא אשה ריח ניחח ליהוה.
> ויקרא א יד: ואם מן העוף עלה קרבנו ליהוה:  והקריב מן התרים או מן בני היונה את קרבנו.
> ויקרא א טו: והקריבו הכהן אל המזבח ומלק את ראשו והקטיר המזבחה; ונמצה דמו על קיר המזבח.
> ויקרא א טז: והסיר את מראתו בנצתה; והשליך אתה אצל המזבח קדמה אל מקום הדשן.
> ויקרא א יז: ושסע אתו בכנפיו לא יבדיל והקטיר אתו הכהן המזבחה על העצים אשר על האש:  עלה הוא אשה ריח ניחח ליהוה. 
> ויקרא ב א: ונפש כי תקריב קרבן מנחה ליהוה סלת יהיה קרבנו; ויצק עליה שמן ונתן עליה לבנה.
> ויקרא ב ב: והביאה אל בני אהרן הכהנים וקמץ משם מלא קמצו מסלתה ומשמנה על כל לבנתה; והקטיר הכהן את אזכרתה המזבחה אשה ריח ניחח ליהוה.
> ויקרא ב ג: והנותרת מן המנחה לאהרן ולבניו:  קדש קדשים מאשי יהוה.
> ויקרא ב ד: וכי תקרב קרבן מנחה מאפה תנור סלת חלות מצת בלולת בשמן ורקיקי מצות משחים בשמן.
> ויקרא ב ה: ואם מנחה על המחבת קרבנך סלת בלולה בשמן מצה תהיה.
> ויקרא ב ו: פתות אתה פתים ויצקת עליה שמן; מנחה הוא.
> ויקרא ב ז: ואם מנחת מרחשת קרבנך סלת בשמן תעשה.
> ויקרא ב ח: והבאת את המנחה אשר יעשה מאלה ליהוה; והקריבה אל הכהן והגישה אל המזבח.
> ויקרא ב ט: והרים הכהן מן המנחה את אזכרתה והקטיר המזבחה אשה ריח ניחח ליהוה.
> ויקרא ב י: והנותרת מן המנחה לאהרן ולבניו:  קדש קדשים מאשי יהוה.
> ויקרא ב יא: כל המנחה אשר תקריבו ליהוה לא תעשה חמץ:  כי כל שאר וכל דבש לא תקטירו ממנו אשה ליהוה.
> ויקרא ב יב: קרבן ראשית תקריבו אתם ליהוה; ואל המזבח לא יעלו לריח ניחח.
> ויקרא ב יג: וכל קרבן מנחתך במלח תמלח ולא תשבית מלח ברית אלהיך מעל מנחתך; על כל קרבנך תקריב מלח.
> ויקרא ב יד: ואם תקריב מנחת בכורים ליהוה אביב קלוי באש גרש כרמל תקריב את מנחת בכוריך.
> ויקרא ב טו: ונתת עליה שמן ושמת עליה לבנה; מנחה הוא.
> ויקרא ב טז: והקטיר הכהן את אזכרתה מגרשה ומשמנה על כל לבנתה אשה ליהוה. 
> ויקרא ג א: ואם זבח שלמים קרבנו אם מן הבקר הוא מקריב אם זכר אם נקבה תמים יקריבנו לפני יהוה.
> ויקרא ג ב: וסמך ידו על ראש קרבנו ושחטו פתח אהל מועד; וזרקו בני אהרן הכהנים את הדם על המזבח סביב.
> ויקרא ג ג: והקריב מזבח השלמים אשה ליהוה את החלב המכסה את הקרב ואת כל החלב אשר על הקרב.
> ויקרא ג ד: ואת שתי הכלית ואת החלב אשר עלהן אשר על הכסלים; ואת היתרת על הכבד על הכליות יסירנה.
> ויקרא ג ה: והקטירו אתו בני אהרן המזבחה על העלה אשר על העצים אשר על האש אשה ריח ניחח ליהוה.
> ויקרא ג ו: ואם מן הצאן קרבנו לזבח שלמים ליהוה זכר או נקבה תמים יקריבנו.
> ויקרא ג ז: אם כשב הוא מקריב את קרבנו והקריב אתו לפני יהוה.
> ויקרא ג ח: וסמך את ידו על ראש קרבנו ושחט אתו לפני אהל מועד; וזרקו בני אהרן את דמו על המזבח סביב.
> ויקרא ג ט: והקריב מזבח השלמים אשה ליהוה חלבו האליה תמימה לעמת העצה יסירנה; ואת החלב המכסה את הקרב ואת כל החלב אשר על הקרב.
> ויקרא ג י: ואת שתי הכלית ואת החלב אשר עלהן אשר על הכסלים; ואת היתרת על הכבד על הכלית יסירנה.
> ויקרא ג יא: והקטירו הכהן המזבחה לחם אשה ליהוה.
> ויקרא ג יב: ואם עז קרבנו והקריבו לפני יהוה.
> ויקרא ג יג: וסמך את ידו על ראשו ושחט אתו לפני אהל מועד; וזרקו בני אהרן את דמו על המזבח סביב.
> ויקרא ג יד: והקריב ממנו קרבנו אשה ליהוה את החלב המכסה את הקרב ואת כל החלב אשר על הקרב.
> ויקרא ג טו: ואת שתי הכלית ואת החלב אשר עלהן אשר על הכסלים; ואת היתרת על הכבד על הכלית יסירנה.
> ויקרא ג טז: והקטירם הכהן המזבחה לחם אשה לריח ניחח כל חלב ליהוה.
> ויקרא ג יז: חקת עולם לדרתיכם בכל מושבתיכם כל חלב וכל דם לא תאכלו. 
> ויקרא ד א: וידבר יהוה אל משה לאמר.
> ויקרא ד ב: דבר אל בני ישראל לאמר נפש כי תחטא בשגגה מכל מצות יהוה אשר לא תעשינה; ועשה מאחת מהנה.
> ויקרא ד ג: אם הכהן המשיח יחטא לאשמת העם:  והקריב על חטאתו אשר חטא פר בן בקר תמים ליהוה לחטאת.
> ויקרא ד ד: והביא את הפר אל פתח אהל מועד לפני יהוה; וסמך את ידו על ראש הפר ושחט את הפר לפני יהוה.
> ויקרא ד ה: ולקח הכהן המשיח מדם הפר; והביא אתו אל אהל מועד.
> ויקרא ד ו: וטבל הכהן את אצבעו בדם; והזה מן הדם שבע פעמים לפני יהוה את פני פרכת הקדש.
> ויקרא ד ז: ונתן הכהן מן הדם על קרנות מזבח קטרת הסמים לפני יהוה אשר באהל מועד; ואת כל דם הפר ישפך אל יסוד מזבח העלה אשר פתח אהל מועד.
> ויקרא ד ח: ואת כל חלב פר החטאת ירים ממנו את החלב המכסה על הקרב ואת כל החלב אשר על הקרב.
> ויקרא ד ט: ואת שתי הכלית ואת החלב אשר עליהן אשר על הכסלים; ואת היתרת על הכבד על הכליות יסירנה.
> ויקרא ד י: כאשר יורם משור זבח השלמים; והקטירם הכהן על מזבח העלה.
> ויקרא ד יא: ואת עור הפר ואת כל בשרו על ראשו ועל כרעיו; וקרבו ופרשו.
> ויקרא ד יב: והוציא את כל הפר אל מחוץ למחנה אל מקום טהור אל שפך הדשן ושרף אתו על עצים באש; על שפך הדשן ישרף. 
> ויקרא ד יג: ואם כל עדת ישראל ישגו ונעלם דבר מעיני הקהל; ועשו אחת מכל מצות יהוה אשר לא תעשינה ואשמו.
> ויקרא ד יד: ונודעה החטאת אשר חטאו עליה והקריבו הקהל פר בן בקר לחטאת והביאו אתו לפני אהל מועד.
> ויקרא ד טו: וסמכו זקני העדה את ידיהם על ראש הפר לפני יהוה; ושחט את הפר לפני יהוה.
> ויקרא ד טז: והביא הכהן המשיח מדם הפר אל אהל מועד.
> ויקרא ד יז: וטבל הכהן אצבעו מן הדם; והזה שבע פעמים לפני יהוה את פני הפרכת.
> ויקרא ד יח: ומן הדם יתן על קרנת המזבח אשר לפני יהוה אשר באהל מועד; ואת כל הדם ישפך אל יסוד מזבח העלה אשר פתח אהל מועד.
> ויקרא ד יט: ואת כל חלבו ירים ממנו; והקטיר המזבחה.
> ויקרא ד כ: ועשה לפר כאשר עשה לפר החטאת כן יעשה לו; וכפר עלהם הכהן ונסלח להם.
> ויקרא ד כא: והוציא את הפר אל מחוץ למחנה ושרף אתו כאשר שרף את הפר הראשון:  חטאת הקהל הוא. 
> ויקרא ד כב: אשר נשיא יחטא; ועשה אחת מכל מצות יהוה אלהיו אשר לא תעשינה בשגגה ואשם.
> ויקרא ד כג: או הודע אליו חטאתו אשר חטא בה והביא את קרבנו שעיר עזים זכר תמים.
> ויקרא ד כד: וסמך ידו על ראש השעיר ושחט אתו במקום אשר ישחט את העלה לפני יהוה; חטאת הוא.
> ויקרא ד כה: ולקח הכהן מדם החטאת באצבעו ונתן על קרנת מזבח העלה; ואת דמו ישפך אל יסוד מזבח העלה.
> ויקרא ד כו: ואת כל חלבו יקטיר המזבחה כחלב זבח השלמים; וכפר עליו הכהן מחטאתו ונסלח לו. 
> ויקרא ד כז: ואם נפש אחת תחטא בשגגה מעם הארץ:  בעשתה אחת ממצות יהוה אשר לא תעשינה ואשם.
> ויקרא ד כח: או הודע אליו חטאתו אשר חטא והביא קרבנו שעירת עזים תמימה נקבה על חטאתו אשר חטא.
> ויקרא ד כט: וסמך את ידו על ראש החטאת; ושחט את החטאת במקום העלה.
> ויקרא ד ל: ולקח הכהן מדמה באצבעו ונתן על קרנת מזבח העלה; ואת כל דמה ישפך אל יסוד המזבח.
> ויקרא ד לא: ואת כל חלבה יסיר כאשר הוסר חלב מעל זבח השלמים והקטיר הכהן המזבחה לריח ניחח ליהוה; וכפר עליו הכהן ונסלח לו.
> ויקרא ד לב: ואם כבש יביא קרבנו לחטאת נקבה תמימה יביאנה.
> ויקרא ד לג: וסמך את ידו על ראש החטאת; ושחט אתה לחטאת במקום אשר ישחט את העלה.
> ויקרא ד לד: ולקח הכהן מדם החטאת באצבעו ונתן על קרנת מזבח העלה; ואת כל דמה ישפך אל יסוד המזבח.
> ויקרא ד לה: ואת כל חלבה יסיר כאשר יוסר חלב הכשב מזבח השלמים והקטיר הכהן אתם המזבחה על אשי יהוה; וכפר עליו הכהן על חטאתו אשר חטא ונסלח לו. 
> ויקרא ה א: ונפש כי תחטא ושמעה קול אלה והוא עד או ראה או ידע; אם לוא יגיד ונשא עונו.
> ויקרא ה ב: או נפש אשר תגע בכל דבר טמא או בנבלת חיה טמאה או בנבלת בהמה טמאה או בנבלת שרץ טמא; ונעלם ממנו והוא טמא ואשם.
> ויקרא ה ג: או כי יגע בטמאת אדם לכל טמאתו אשר יטמא בה; ונעלם ממנו והוא ידע ואשם.
> ויקרא ה ד: או נפש כי תשבע לבטא בשפתים להרע או להיטיב לכל אשר יבטא האדם בשבעה ונעלם ממנו; והוא ידע ואשם לאחת מאלה.
> ויקרא ה ה: והיה כי יאשם לאחת מאלה:  והתודה אשר חטא עליה.
> ויקרא ה ו: והביא את אשמו ליהוה על חטאתו אשר חטא נקבה מן הצאן כשבה או שעירת עזים לחטאת; וכפר עליו הכהן מחטאתו.
> ויקרא ה ז: ואם לא תגיע ידו די שה והביא את אשמו אשר חטא שתי תרים או שני בני יונה ליהוה:  אחד לחטאת ואחד לעלה.
> ויקרא ה ח: והביא אתם אל הכהן והקריב את אשר לחטאת ראשונה; ומלק את ראשו ממול ערפו ולא יבדיל.
> ויקרא ה ט: והזה מדם החטאת על קיר המזבח והנשאר בדם ימצה אל יסוד המזבח; חטאת הוא.
> ויקרא ה י: ואת השני יעשה עלה כמשפט; וכפר עליו הכהן מחטאתו אשר חטא ונסלח לו.
> ויקרא ה יא: ואם לא תשיג ידו לשתי תרים או לשני בני יונה והביא את קרבנו אשר חטא עשירת האפה סלת לחטאת; לא ישים עליה שמן ולא יתן עליה לבנה כי חטאת הוא.
> ויקרא ה יב: והביאה אל הכהן וקמץ הכהן ממנה מלוא קמצו את אזכרתה והקטיר המזבחה על אשי יהוה; חטאת הוא.
> ויקרא ה יג: וכפר עליו הכהן על חטאתו אשר חטא מאחת מאלה ונסלח לו; והיתה לכהן כמנחה. 
> ויקרא ה יד: וידבר יהוה אל משה לאמר.
> ויקרא ה טו: נפש כי תמעל מעל וחטאה בשגגה מקדשי יהוה:  והביא את אשמו ליהוה איל תמים מן הצאן בערכך כסף שקלים בשקל הקדש לאשם.
> ויקרא ה טז: ואת אשר חטא מן הקדש ישלם ואת חמישתו יוסף עליו ונתן אתו לכהן; והכהן יכפר עליו באיל האשם ונסלח לו. 
> ויקרא ה יז: ואם נפש כי תחטא ועשתה אחת מכל מצות יהוה אשר לא תעשינה; ולא ידע ואשם ונשא עונו.
> ויקרא ה יח: והביא איל תמים מן הצאן בערכך לאשם אל הכהן; וכפר עליו הכהן על שגגתו אשר שגג והוא לא ידע ונסלח לו.
> ויקרא ה יט: אשם הוא:  אשם אשם ליהוה. 
> ויקרא ה כ: וידבר יהוה אל משה לאמר.
> ויקרא ה כא: נפש כי תחטא ומעלה מעל ביהוה; וכחש בעמיתו בפקדון או בתשומת יד או בגזל או עשק את עמיתו.
> ויקרא ה כב: או מצא אבדה וכחש בה ונשבע על שקר; על אחת מכל אשר יעשה האדם לחטא בהנה.
> ויקרא ה כג: והיה כי יחטא ואשם והשיב את הגזלה אשר גזל או את העשק אשר עשק או את הפקדון אשר הפקד אתו; או את האבדה אשר מצא.
> ויקרא ה כד: או מכל אשר ישבע עליו לשקר ושלם אתו בראשו וחמשתיו יסף עליו:  לאשר הוא לו יתננו ביום אשמתו.
> ויקרא ה כה: ואת אשמו יביא ליהוה איל תמים מן הצאן בערכך לאשם אל הכהן.
> ויקרא ה כו: וכפר עליו הכהן לפני יהוה ונסלח לו על אחת מכל אשר יעשה לאשמה בה. 
> ויקרא ו א: וידבר יהוה אל משה לאמר.
> ויקרא ו ב: צו את אהרן ואת בניו לאמר זאת תורת העלה:  הוא העלה על מוקדה על המזבח כל הלילה עד הבקר ואש המזבח תוקד בו.
> ויקרא ו ג: ולבש הכהן מדו בד ומכנסי בד ילבש על בשרו והרים את הדשן אשר תאכל האש את העלה על המזבח; ושמו אצל המזבח.
> ויקרא ו ד: ופשט את בגדיו ולבש בגדים אחרים; והוציא את הדשן אל מחוץ למחנה אל מקום טהור.
> ויקרא ו ה: והאש על המזבח תוקד בו לא תכבה ובער עליה הכהן עצים בבקר בבקר; וערך עליה העלה והקטיר עליה חלבי השלמים.
> ויקרא ו ו: אש תמיד תוקד על המזבח לא תכבה. 
> ויקרא ו ז: וזאת תורת המנחה:  הקרב אתה בני אהרן לפני יהוה אל פני המזבח.
> ויקרא ו ח: והרים ממנו בקמצו מסלת המנחה ומשמנה ואת כל הלבנה אשר על המנחה; והקטיר המזבח ריח ניחח אזכרתה ליהוה.
> ויקרא ו ט: והנותרת ממנה יאכלו אהרן ובניו; מצות תאכל במקום קדש בחצר אהל מועד יאכלוה.
> ויקרא ו י: לא תאפה חמץ חלקם נתתי אתה מאשי; קדש קדשים הוא כחטאת וכאשם.
> ויקרא ו יא: כל זכר בבני אהרן יאכלנה חק עולם לדרתיכם מאשי יהוה; כל אשר יגע בהם יקדש. 
> ויקרא ו יב: וידבר יהוה אל משה לאמר.
> ויקרא ו יג: זה קרבן אהרן ובניו אשר יקריבו ליהוה ביום המשח אתו עשירת האפה סלת מנחה תמיד:  מחציתה בבקר ומחציתה בערב.
> ויקרא ו יד: על מחבת בשמן תעשה מרבכת תביאנה; תפיני מנחת פתים תקריב ריח ניחח ליהוה.
> ויקרא ו טו: והכהן המשיח תחתיו מבניו יעשה אתה; חק עולם ליהוה כליל תקטר.
> ויקרא ו טז: וכל מנחת כהן כליל תהיה לא תאכל. 
> ויקרא ו יז: וידבר יהוה אל משה לאמר.
> ויקרא ו יח: דבר אל אהרן ואל בניו לאמר זאת תורת החטאת:  במקום אשר תשחט העלה תשחט החטאת לפני יהוה קדש קדשים הוא.
> ויקרא ו יט: הכהן המחטא אתה יאכלנה; במקום קדש תאכל בחצר אהל מועד.
> ויקרא ו כ: כל אשר יגע בבשרה יקדש; ואשר יזה מדמה על הבגד אשר יזה עליה תכבס במקום קדש.
> ויקרא ו כא: וכלי חרש אשר תבשל בו ישבר; ואם בכלי נחשת בשלה ומרק ושטף במים.
> ויקרא ו כב: כל זכר בכהנים יאכל אתה; קדש קדשים הוא.
> ויקרא ו כג: וכל חטאת אשר יובא מדמה אל אהל מועד לכפר בקדש לא תאכל; באש תשרף. 
> ויקרא ז א: וזאת תורת האשם:  קדש קדשים הוא.
> ויקרא ז ב: במקום אשר ישחטו את העלה ישחטו את האשם; ואת דמו יזרק על המזבח סביב.
> ויקרא ז ג: ואת כל חלבו יקריב ממנו את האליה ואת החלב המכסה את הקרב.
> ויקרא ז ד: ואת שתי הכלית ואת החלב אשר עליהן אשר על הכסלים; ואת היתרת על הכבד על הכלית יסירנה.
> ויקרא ז ה: והקטיר אתם הכהן המזבחה אשה ליהוה; אשם הוא.
> ויקרא ז ו: כל זכר בכהנים יאכלנו; במקום קדוש יאכל קדש קדשים הוא.
> ויקרא ז ז: כחטאת כאשם תורה אחת להם; הכהן אשר יכפר בו לו יהיה.
> ויקרא ז ח: והכהן המקריב את עלת איש:  עור העלה אשר הקריב לכהן לו יהיה. 
> ויקרא ז ט: וכל מנחה אשר תאפה בתנור וכל נעשה במרחשת ועל מחבת לכהן המקריב אתה לו תהיה.
> ויקרא ז י: וכל מנחה בלולה בשמן וחרבה לכל בני אהרן תהיה איש כאחיו. 
> ויקרא ז יא: וזאת תורת זבח השלמים אשר יקריב ליהוה.
> ויקרא ז יב: אם על תודה יקריבנו והקריב על זבח התודה חלות מצות בלולת בשמן ורקיקי מצות משחים בשמן; וסלת מרבכת חלת בלולת בשמן.
> ויקרא ז יג: על חלת לחם חמץ יקריב קרבנו על זבח תודת שלמיו.
> ויקרא ז יד: והקריב ממנו אחד מכל קרבן תרומה ליהוה; לכהן הזרק את דם השלמים לו יהיה.
> ויקרא ז טו: ובשר זבח תודת שלמיו ביום קרבנו יאכל:  לא יניח ממנו עד בקר.
> ויקרא ז טז: ואם נדר או נדבה זבח קרבנו ביום הקריבו את זבחו יאכל; וממחרת והנותר ממנו יאכל.
> ויקרא ז יז: והנותר מבשר הזבח ביום השלישי באש ישרף.
> ויקרא ז יח: ואם האכל יאכל מבשר זבח שלמיו ביום השלישי לא ירצה המקריב אתו לא יחשב לו פגול יהיה; והנפש האכלת ממנו עונה תשא.
> ויקרא ז יט: והבשר אשר יגע בכל טמא לא יאכל באש ישרף; והבשר כל טהור יאכל בשר.
> ויקרא ז כ: והנפש אשר תאכל בשר מזבח השלמים אשר ליהוה וטמאתו עליו ונכרתה הנפש ההוא מעמיה.
> ויקרא ז כא: ונפש כי תגע בכל טמא בטמאת אדם או בבהמה טמאה או בכל שקץ טמא ואכל מבשר זבח השלמים אשר ליהוה ונכרתה הנפש ההוא מעמיה. 
> ויקרא ז כב: וידבר יהוה אל משה לאמר.
> ויקרא ז כג: דבר אל בני ישראל לאמר:  כל חלב שור וכשב ועז לא תאכלו.
> ויקרא ז כד: וחלב נבלה וחלב טרפה יעשה לכל מלאכה; ואכל לא תאכלהו.
> ויקרא ז כה: כי כל אכל חלב מן הבהמה אשר יקריב ממנה אשה ליהוה ונכרתה הנפש האכלת מעמיה.
> ויקרא ז כו: וכל דם לא תאכלו בכל מושבתיכם לעוף ולבהמה.
> ויקרא ז כז: כל נפש אשר תאכל כל דם ונכרתה הנפש ההוא מעמיה. 
> ויקרא ז כח: וידבר יהוה אל משה לאמר.
> ויקרא ז כט: דבר אל בני ישראל לאמר:  המקריב את זבח שלמיו ליהוה יביא את קרבנו ליהוה מזבח שלמיו.
> ויקרא ז ל: ידיו תביאינה את אשי יהוה; את החלב על החזה יביאנו את החזה להניף אתו תנופה לפני יהוה.
> ויקרא ז לא: והקטיר הכהן את החלב המזבחה; והיה החזה לאהרן ולבניו.
> ויקרא ז לב: ואת שוק הימין תתנו תרומה לכהן מזבחי שלמיכם.
> ויקרא ז לג: המקריב את דם השלמים ואת החלב מבני אהרן:  לו תהיה שוק הימין למנה.
> ויקרא ז לד: כי את חזה התנופה ואת שוק התרומה לקחתי מאת בני ישראל מזבחי שלמיהם; ואתן אתם לאהרן הכהן ולבניו לחק עולם מאת בני ישראל. 
> ויקרא ז לה: זאת משחת אהרן ומשחת בניו מאשי יהוה ביום הקריב אתם לכהן ליהוה.
> ויקרא ז לו: אשר צוה יהוה לתת להם ביום משחו אתם מאת בני ישראל חקת עולם לדרתם.
> ויקרא ז לז: זאת התורה לעלה למנחה ולחטאת ולאשם; ולמלואים ולזבח השלמים.
> ויקרא ז לח: אשר צוה יהוה את משה בהר סיני:  ביום צותו את בני ישראל להקריב את קרבניהם ליהוה במדבר סיני. 
> ויקרא ח א: וידבר יהוה אל משה לאמר.
> ויקרא ח ב: קח את אהרן ואת בניו אתו ואת הבגדים ואת שמן המשחה; ואת פר החטאת ואת שני האילים ואת סל המצות.
> ויקרא ח ג: ואת כל העדה הקהל אל פתח אהל מועד.
> ויקרא ח ד: ויעש משה כאשר צוה יהוה אתו; ותקהל העדה אל פתח אהל מועד.
> ויקרא ח ה: ויאמר משה אל העדה:  זה הדבר אשר צוה יהוה לעשות.
> ויקרא ח ו: ויקרב משה את אהרן ואת בניו; וירחץ אתם במים.
> ויקרא ח ז: ויתן עליו את הכתנת ויחגר אתו באבנט וילבש אתו את המעיל ויתן עליו את האפד; ויחגר אתו בחשב האפד ויאפד לו בו.
> ויקרא ח ח: וישם עליו את החשן; ויתן אל החשן את האורים ואת התמים.
> ויקרא ח ט: וישם את המצנפת על ראשו; וישם על המצנפת אל מול פניו את ציץ הזהב נזר הקדש כאשר צוה יהוה את משה.
> ויקרא ח י: ויקח משה את שמן המשחה וימשח את המשכן ואת כל אשר בו; ויקדש אתם.
> ויקרא ח יא: ויז ממנו על המזבח שבע פעמים; וימשח את המזבח ואת כל כליו ואת הכיר ואת כנו לקדשם.
> ויקרא ח יב: ויצק משמן המשחה על ראש אהרן; וימשח אתו לקדשו.
> ויקרא ח יג: ויקרב משה את בני אהרן וילבשם כתנת ויחגר אתם אבנט ויחבש להם מגבעות כאשר צוה יהוה את משה.
> ויקרא ח יד: ויגש את פר החטאת; ויסמך אהרן ובניו את ידיהם על ראש פר החטאת.
> ויקרא ח טו: וישחט ויקח משה את הדם ויתן על קרנות המזבח סביב באצבעו ויחטא את המזבח; ואת הדם יצק אל יסוד המזבח ויקדשהו לכפר עליו.
> ויקרא ח טז: ויקח את כל החלב אשר על הקרב ואת יתרת הכבד ואת שתי הכלית ואת חלבהן; ויקטר משה המזבחה.
> ויקרא ח יז: ואת הפר ואת ערו ואת בשרו ואת פרשו שרף באש מחוץ למחנה:  כאשר צוה יהוה את משה.
> ויקרא ח יח: ויקרב את איל העלה; ויסמכו אהרן ובניו את ידיהם על ראש האיל.
> ויקרא ח יט: וישחט; ויזרק משה את הדם על המזבח סביב.
> ויקרא ח כ: ואת האיל נתח לנתחיו; ויקטר משה את הראש ואת הנתחים ואת הפדר.
> ויקרא ח כא: ואת הקרב ואת הכרעים רחץ במים; ויקטר משה את כל האיל המזבחה עלה הוא לריח ניחח אשה הוא ליהוה כאשר צוה יהוה את משה.
> ויקרא ח כב: ויקרב את האיל השני איל המלאים; ויסמכו אהרן ובניו את ידיהם על ראש האיל.
> ויקרא ח כג: וישחט ויקח משה מדמו ויתן על תנוך אזן אהרן הימנית; ועל בהן ידו הימנית ועל בהן רגלו הימנית.
> ויקרא ח כד: ויקרב את בני אהרן ויתן משה מן הדם על תנוך אזנם הימנית ועל בהן ידם הימנית ועל בהן רגלם הימנית; ויזרק משה את הדם על המזבח סביב.
> ויקרא ח כה: ויקח את החלב ואת האליה ואת כל החלב אשר על הקרב ואת יתרת הכבד ואת שתי הכלית ואת חלבהן; ואת שוק הימין.
> ויקרא ח כו: ומסל המצות אשר לפני יהוה לקח חלת מצה אחת וחלת לחם שמן אחת ורקיק אחד; וישם על החלבים ועל שוק הימין.
> ויקרא ח כז: ויתן את הכל על כפי אהרן ועל כפי בניו; וינף אתם תנופה לפני יהוה.
> ויקרא ח כח: ויקח משה אתם מעל כפיהם ויקטר המזבחה על העלה; מלאים הם לריח ניחח אשה הוא ליהוה.
> ויקרא ח כט: ויקח משה את החזה ויניפהו תנופה לפני יהוה:  מאיל המלאים למשה היה למנה כאשר צוה יהוה את משה.
> ויקרא ח ל: ויקח משה משמן המשחה ומן הדם אשר על המזבח ויז על אהרן על בגדיו ועל בניו ועל בגדי בניו אתו; ויקדש את אהרן את בגדיו ואת בניו ואת בגדי בניו אתו.
> ויקרא ח לא: ויאמר משה אל אהרן ואל בניו בשלו את הבשר פתח אהל מועד ושם תאכלו אתו ואת הלחם אשר בסל המלאים:  כאשר צויתי לאמר אהרן ובניו יאכלהו.
> ויקרא ח לב: והנותר בבשר ובלחם באש תשרפו.
> ויקרא ח לג: ומפתח אהל מועד לא תצאו שבעת ימים עד יום מלאת ימי מלאיכם:  כי שבעת ימים ימלא את ידכם.
> ויקרא ח לד: כאשר עשה ביום הזה צוה יהוה לעשת לכפר עליכם.
> ויקרא ח לה: ופתח אהל מועד תשבו יומם ולילה שבעת ימים ושמרתם את משמרת יהוה ולא תמותו:  כי כן צויתי.
> ויקרא ח לו: ויעש אהרן ובניו את כל הדברים אשר צוה יהוה ביד משה. 
> ויקרא ט א: ויהי ביום השמיני קרא משה לאהרן ולבניו ולזקני ישראל.
> ויקרא ט ב: ויאמר אל אהרן קח לך עגל בן בקר לחטאת ואיל לעלה תמימם; והקרב לפני יהוה.
> ויקרא ט ג: ואל בני ישראל תדבר לאמר:  קחו שעיר עזים לחטאת ועגל וכבש בני שנה תמימם לעלה.
> ויקרא ט ד: ושור ואיל לשלמים לזבח לפני יהוה ומנחה בלולה בשמן:  כי היום יהוה נראה אליכם.
> ויקרא ט ה: ויקחו את אשר צוה משה אל פני אהל מועד; ויקרבו כל העדה ויעמדו לפני יהוה.
> ויקרא ט ו: ויאמר משה זה הדבר אשר צוה יהוה תעשו וירא אליכם כבוד יהוה.
> ויקרא ט ז: ויאמר משה אל אהרן קרב אל המזבח ועשה את חטאתך ואת עלתך וכפר בעדך ובעד העם; ועשה את קרבן העם וכפר בעדם כאשר צוה יהוה.
> ויקרא ט ח: ויקרב אהרן אל המזבח; וישחט את עגל החטאת אשר לו.
> ויקרא ט ט: ויקרבו בני אהרן את הדם אליו ויטבל אצבעו בדם ויתן על קרנות המזבח; ואת הדם יצק אל יסוד המזבח.
> ויקרא ט י: ואת החלב ואת הכלית ואת היתרת מן הכבד מן החטאת הקטיר המזבחה:  כאשר צוה יהוה את משה.
> ויקרא ט יא: ואת הבשר ואת העור שרף באש מחוץ למחנה.
> ויקרא ט יב: וישחט את העלה; וימצאו בני אהרן אליו את הדם ויזרקהו על המזבח סביב.
> ויקרא ט יג: ואת העלה המציאו אליו לנתחיה ואת הראש; ויקטר על המזבח.
> ויקרא ט יד: וירחץ את הקרב ואת הכרעים; ויקטר על העלה המזבחה.
> ויקרא ט טו: ויקרב את קרבן העם; ויקח את שעיר החטאת אשר לעם וישחטהו ויחטאהו כראשון.
> ויקרא ט טז: ויקרב את העלה; ויעשה כמשפט.
> ויקרא ט יז: ויקרב את המנחה וימלא כפו ממנה ויקטר על המזבח מלבד עלת הבקר.
> ויקרא ט יח: וישחט את השור ואת האיל זבח השלמים אשר לעם; וימצאו בני אהרן את הדם אליו ויזרקהו על המזבח סביב.
> ויקרא ט יט: ואת החלבים מן השור; ומן האיל האליה והמכסה והכלית ויתרת הכבד.
> ויקרא ט כ: וישימו את החלבים על החזות; ויקטר החלבים המזבחה.
> ויקרא ט כא: ואת החזות ואת שוק הימין הניף אהרן תנופה לפני יהוה כאשר צוה משה.
> ויקרא ט כב: וישא אהרן את ידו אל העם ויברכם; וירד מעשת החטאת והעלה והשלמים.
> ויקרא ט כג: ויבא משה ואהרן אל אהל מועד ויצאו ויברכו את העם; וירא כבוד יהוה אל כל העם.
> ויקרא ט כד: ותצא אש מלפני יהוה ותאכל על המזבח את העלה ואת החלבים; וירא כל העם וירנו ויפלו על פניהם. 
> ויקרא י א: ויקחו בני אהרן נדב ואביהוא איש מחתתו ויתנו בהן אש וישימו עליה קטרת; ויקריבו לפני יהוה אש זרה אשר לא צוה אתם.
> ויקרא י ב: ותצא אש מלפני יהוה ותאכל אותם; וימתו לפני יהוה.
> ויקרא י ג: ויאמר משה אל אהרן הוא אשר דבר יהוה לאמר בקרבי אקדש ועל פני כל העם אכבד; וידם אהרן.
> ויקרא י ד: ויקרא משה אל מישאל ואל אלצפן בני עזיאל דד אהרן; ויאמר אלהם קרבו שאו את אחיכם מאת פני הקדש אל מחוץ למחנה.
> ויקרא י ה: ויקרבו וישאם בכתנתם אל מחוץ למחנה כאשר דבר משה.
> ויקרא י ו: ויאמר משה אל אהרן ולאלעזר ולאיתמר בניו ראשיכם אל תפרעו ובגדיכם לא תפרמו ולא תמתו ועל כל העדה יקצף; ואחיכם כל בית ישראל יבכו את השרפה אשר שרף יהוה.
> ויקרא י ז: ומפתח אהל מועד לא תצאו פן תמתו כי שמן משחת יהוה עליכם; ויעשו כדבר משה.
> ויקרא י ח: וידבר יהוה אל אהרן לאמר.
> ויקרא י ט: יין ושכר אל תשת אתה ובניך אתך בבאכם אל אהל מועד ולא תמתו:  חקת עולם לדרתיכם.
> ויקרא י י: ולהבדיל בין הקדש ובין החל ובין הטמא ובין הטהור.
> ויקרא י יא: ולהורת את בני ישראל את כל החקים אשר דבר יהוה אליהם ביד משה.
> ויקרא י יב: וידבר משה אל אהרן ואל אלעזר ואל איתמר בניו הנותרים קחו את המנחה הנותרת מאשי יהוה ואכלוה מצות אצל המזבח:  כי קדש קדשים הוא.
> ויקרא י יג: ואכלתם אתה במקום קדוש כי חקך וחק בניך הוא מאשי יהוה:  כי כן צויתי.
> ויקרא י יד: ואת חזה התנופה ואת שוק התרומה תאכלו במקום טהור אתה ובניך ובנתיך אתך:  כי חקך וחק בניך נתנו מזבחי שלמי בני ישראל.
> ויקרא י טו: שוק התרומה וחזה התנופה על אשי החלבים יביאו להניף תנופה לפני יהוה; והיה לך ולבניך אתך לחק עולם כאשר צוה יהוה.
> ויקרא י טז: ואת שעיר החטאת דרש דרש משה והנה שרף; ויקצף על אלעזר ועל איתמר בני אהרן הנותרם לאמר.
> ויקרא י יז: מדוע לא אכלתם את החטאת במקום הקדש כי קדש קדשים הוא; ואתה נתן לכם לשאת את עון העדה לכפר עליהם לפני יהוה.
> ויקרא י יח: הן לא הובא את דמה אל הקדש פנימה; אכול תאכלו אתה בקדש כאשר צויתי.
> ויקרא י יט: וידבר אהרן אל משה הן היום הקריבו את חטאתם ואת עלתם לפני יהוה ותקראנה אתי כאלה; ואכלתי חטאת היום הייטב בעיני יהוה.
> ויקרא י כ: וישמע משה וייטב בעיניו. 
> ויקרא יא א: וידבר יהוה אל משה ואל אהרן לאמר אלהם.
> ויקרא יא ב: דברו אל בני ישראל לאמר:  זאת החיה אשר תאכלו מכל הבהמה אשר על הארץ.
> ויקרא יא ג: כל מפרסת פרסה ושסעת שסע פרסת מעלת גרה בבהמה אתה תאכלו.
> ויקרא יא ד: אך את זה לא תאכלו ממעלי הגרה וממפרסי הפרסה:  את הגמל כי מעלה גרה הוא ופרסה איננו מפריס טמא הוא לכם.
> ויקרא יא ה: ואת השפן כי מעלה גרה הוא ופרסה לא יפריס; טמא הוא לכם.
> ויקרא יא ו: ואת הארנבת כי מעלת גרה הוא ופרסה לא הפריסה; טמאה הוא לכם.
> ויקרא יא ז: ואת החזיר כי מפריס פרסה הוא ושסע שסע פרסה והוא גרה לא יגר; טמא הוא לכם.
> ויקרא יא ח: מבשרם לא תאכלו ובנבלתם לא תגעו; טמאים הם לכם.
> ויקרא יא ט: את זה תאכלו מכל אשר במים:  כל אשר לו סנפיר וקשקשת במים בימים ובנחלים אתם תאכלו.
> ויקרא יא י: וכל אשר אין לו סנפיר וקשקשת בימים ובנחלים מכל שרץ המים ומכל נפש החיה אשר במים שקץ הם לכם.
> ויקרא יא יא: ושקץ יהיו לכם; מבשרם לא תאכלו ואת נבלתם תשקצו.
> ויקרא יא יב: כל אשר אין לו סנפיר וקשקשת במים שקץ הוא לכם.
> ויקרא יא יג: ואת אלה תשקצו מן העוף לא יאכלו שקץ הם:  את הנשר ואת הפרס ואת העזניה.
> ויקרא יא יד: ואת הדאה ואת האיה למינה.
> ויקרא יא טו: את כל ערב למינו.
> ויקרא יא טז: ואת בת היענה ואת התחמס ואת השחף; ואת הנץ למינהו.
> ויקרא יא יז: ואת הכוס ואת השלך ואת הינשוף.
> ויקרא יא יח: ואת התנשמת ואת הקאת ואת הרחם.
> ויקרא יא יט: ואת החסידה האנפה למינה; ואת הדוכיפת ואת העטלף.
> ויקרא יא כ: כל שרץ העוף ההלך על ארבע שקץ הוא לכם.
> ויקרא יא כא: אך את זה תאכלו מכל שרץ העוף ההלך על ארבע:  אשר לא (לו) כרעים ממעל לרגליו לנתר בהן על הארץ.
> ויקרא יא כב: את אלה מהם תאכלו את הארבה למינו ואת הסלעם למינהו; ואת החרגל למינהו ואת החגב למינהו. 
> ויקרא יא כג: וכל שרץ העוף אשר לו ארבע רגלים שקץ הוא לכם.
> ויקרא יא כד: ולאלה תטמאו; כל הנגע בנבלתם יטמא עד הערב.
> ויקרא יא כה: וכל הנשא מנבלתם יכבס בגדיו וטמא עד הערב.
> ויקרא יא כו: לכל הבהמה אשר הוא מפרסת פרסה ושסע איננה שסעת וגרה איננה מעלה טמאים הם לכם; כל הנגע בהם יטמא.
> ויקרא יא כז: וכל הולך על כפיו בכל החיה ההלכת על ארבע טמאים הם לכם; כל הנגע בנבלתם יטמא עד הערב.
> ויקרא יא כח: והנשא את נבלתם יכבס בגדיו וטמא עד הערב; טמאים המה לכם.
> ויקרא יא כט: וזה לכם הטמא בשרץ השרץ על הארץ:  החלד והעכבר והצב למינהו.
> ויקרא יא ל: והאנקה והכח והלטאה; והחמט והתנשמת.
> ויקרא יא לא: אלה הטמאים לכם בכל השרץ; כל הנגע בהם במתם יטמא עד הערב.
> ויקרא יא לב: וכל אשר יפל עליו מהם במתם יטמא מכל כלי עץ או בגד או עור או שק כל כלי אשר יעשה מלאכה בהם; במים יובא וטמא עד הערב וטהר.
> ויקרא יא לג: וכל כלי חרש אשר יפל מהם אל תוכו:  כל אשר בתוכו יטמא ואתו תשברו.
> ויקרא יא לד: מכל האכל אשר יאכל אשר יבוא עליו מים יטמא; וכל משקה אשר ישתה בכל כלי יטמא.
> ויקרא יא לה: וכל אשר יפל מנבלתם עליו יטמא תנור וכירים יתץ טמאים הם; וטמאים יהיו לכם.
> ויקרא יא לו: אך מעין ובור מקוה מים יהיה טהור; ונגע בנבלתם יטמא.
> ויקרא יא לז: וכי יפל מנבלתם על כל זרע זרוע אשר יזרע טהור הוא.
> ויקרא יא לח: וכי יתן מים על זרע ונפל מנבלתם עליו טמא הוא לכם.
> ויקרא יא לט: וכי ימות מן הבהמה אשר היא לכם לאכלה הנגע בנבלתה יטמא עד הערב.
> ויקרא יא מ: והאכל מנבלתה יכבס בגדיו וטמא עד הערב; והנשא את נבלתה יכבס בגדיו וטמא עד הערב.
> ויקרא יא מא: וכל השרץ השרץ על הארץ שקץ הוא לא יאכל.
> ויקרא יא מב: כל הולך על גחון וכל הולך על ארבע עד כל מרבה רגלים לכל השרץ השרץ על הארץ לא תאכלום כי שקץ הם.
> ויקרא יא מג: אל תשקצו את נפשתיכם בכל השרץ השרץ; ולא תטמאו בהם ונטמתם בם.
> ויקרא יא מד: כי אני יהוה אלהיכם והתקדשתם והייתם קדשים כי קדוש אני; ולא תטמאו את נפשתיכם בכל השרץ הרמש על הארץ.
> ויקרא יא מה: כי אני יהוה המעלה אתכם מארץ מצרים להית לכם לאלהים; והייתם קדשים כי קדוש אני.
> ויקרא יא מו: זאת תורת הבהמה והעוף וכל נפש החיה הרמשת במים; ולכל נפש השרצת על הארץ.
> ויקרא יא מז: להבדיל בין הטמא ובין הטהר; ובין החיה הנאכלת ובין החיה אשר לא תאכל. 
> ויקרא יב א: וידבר יהוה אל משה לאמר.
> ויקרא יב ב: דבר אל בני ישראל לאמר אשה כי תזריע וילדה זכר וטמאה שבעת ימים כימי נדת דותה תטמא.
> ויקרא יב ג: וביום השמיני ימול בשר ערלתו.
> ויקרא יב ד: ושלשים יום ושלשת ימים תשב בדמי טהרה; בכל קדש לא תגע ואל המקדש לא תבא עד מלאת ימי טהרה.
> ויקרא יב ה: ואם נקבה תלד וטמאה שבעים כנדתה; וששים יום וששת ימים תשב על דמי טהרה.
> ויקרא יב ו: ובמלאת ימי טהרה לבן או לבת תביא כבש בן שנתו לעלה ובן יונה או תר לחטאת אל פתח אהל מועד אל הכהן.
> ויקרא יב ז: והקריבו לפני יהוה וכפר עליה וטהרה ממקר דמיה:  זאת תורת הילדת לזכר או לנקבה.
> ויקרא יב ח: ואם לא תמצא ידה די שה ולקחה שתי תרים או שני בני יונה אחד לעלה ואחד לחטאת; וכפר עליה הכהן וטהרה. 
> ויקרא יג א: וידבר יהוה אל משה ואל אהרן לאמר.
> ויקרא יג ב: אדם כי יהיה בעור בשרו שאת או ספחת או בהרת והיה בעור בשרו לנגע צרעת והובא אל אהרן הכהן או אל אחד מבניו הכהנים.
> ויקרא יג ג: וראה הכהן את הנגע בעור הבשר ושער בנגע הפך לבן ומראה הנגע עמק מעור בשרו נגע צרעת הוא; וראהו הכהן וטמא אתו. 
> ויקרא יג ד: ואם בהרת לבנה הוא בעור בשרו ועמק אין מראה מן העור ושערה לא הפך לבן והסגיר הכהן את הנגע שבעת ימים.
> ויקרא יג ה: וראהו הכהן ביום השביעי והנה הנגע עמד בעיניו לא פשה הנגע בעור והסגירו הכהן שבעת ימים שנית.
> ויקרא יג ו: וראה הכהן אתו ביום השביעי שנית והנה כהה הנגע ולא פשה הנגע בעור וטהרו הכהן מספחת הוא וכבס בגדיו וטהר.
> ויקרא יג ז: ואם פשה תפשה המספחת בעור אחרי הראתו אל הכהן לטהרתו; ונראה שנית אל הכהן.
> ויקרא יג ח: וראה הכהן והנה פשתה המספחת בעור וטמאו הכהן צרעת הוא. 
> ויקרא יג ט: נגע צרעת כי תהיה באדם; והובא אל הכהן.
> ויקרא יג י: וראה הכהן והנה שאת לבנה בעור והיא הפכה שער לבן; ומחית בשר חי בשאת.
> ויקרא יג יא: צרעת נושנת הוא בעור בשרו וטמאו הכהן:  לא יסגרנו כי טמא הוא.
> ויקרא יג יב: ואם פרוח תפרח הצרעת בעור וכסתה הצרעת את כל עור הנגע מראשו ועד רגליו לכל מראה עיני הכהן.
> ויקרא יג יג: וראה הכהן והנה כסתה הצרעת את כל בשרו וטהר את הנגע:  כלו הפך לבן טהור הוא.
> ויקרא יג יד: וביום הראות בו בשר חי יטמא.
> ויקרא יג טו: וראה הכהן את הבשר החי וטמאו:  הבשר החי טמא הוא צרעת הוא.
> ויקרא יג טז: או כי ישוב הבשר החי ונהפך ללבן; ובא אל הכהן.
> ויקרא יג יז: וראהו הכהן והנה נהפך הנגע ללבן וטהר הכהן את הנגע טהור הוא. 
> ויקרא יג יח: ובשר כי יהיה בו בערו שחין; ונרפא.
> ויקרא יג יט: והיה במקום השחין שאת לבנה או בהרת לבנה אדמדמת; ונראה אל הכהן.
> ויקרא יג כ: וראה הכהן והנה מראה שפל מן העור ושערה הפך לבן וטמאו הכהן נגע צרעת הוא בשחין פרחה.
> ויקרא יג כא: ואם יראנה הכהן והנה אין בה שער לבן ושפלה איננה מן העור והיא כהה והסגירו הכהן שבעת ימים.
> ויקרא יג כב: ואם פשה תפשה בעור וטמא הכהן אתו נגע הוא.
> ויקרא יג כג: ואם תחתיה תעמד הבהרת לא פשתה צרבת השחין הוא; וטהרו הכהן. 
> ויקרא יג כד: או בשר כי יהיה בערו מכות אש; והיתה מחית המכוה בהרת לבנה אדמדמת או לבנה.
> ויקרא יג כה: וראה אתה הכהן והנה נהפך שער לבן בבהרת ומראה עמק מן העור צרעת הוא במכוה פרחה; וטמא אתו הכהן נגע צרעת הוא.
> ויקרא יג כו: ואם יראנה הכהן והנה אין בבהרת שער לבן ושפלה איננה מן העור והוא כהה והסגירו הכהן שבעת ימים.
> ויקרא יג כז: וראהו הכהן ביום השביעי:  אם פשה תפשה בעור וטמא הכהן אתו נגע צרעת הוא.
> ויקרא יג כח: ואם תחתיה תעמד הבהרת לא פשתה בעור והוא כהה שאת המכוה הוא; וטהרו הכהן כי צרבת המכוה הוא. 
> ויקרא יג כט: ואיש או אשה כי יהיה בו נגע בראש או בזקן.
> ויקרא יג ל: וראה הכהן את הנגע והנה מראהו עמק מן העור ובו שער צהב דק וטמא אתו הכהן נתק הוא צרעת הראש או הזקן הוא.
> ויקרא יג לא: וכי יראה הכהן את נגע הנתק והנה אין מראהו עמק מן העור ושער שחר אין בו והסגיר הכהן את נגע הנתק שבעת ימים.
> ויקרא יג לב: וראה הכהן את הנגע ביום השביעי והנה לא פשה הנתק ולא היה בו שער צהב; ומראה הנתק אין עמק מן העור.
> ויקרא יג לג: והתגלח ואת הנתק לא יגלח; והסגיר הכהן את הנתק שבעת ימים שנית.
> ויקרא יג לד: וראה הכהן את הנתק ביום השביעי והנה לא פשה הנתק בעור ומראהו איננו עמק מן העור וטהר אתו הכהן וכבס בגדיו וטהר.
> ויקרא יג לה: ואם פשה יפשה הנתק בעור אחרי טהרתו.
> ויקרא יג לו: וראהו הכהן והנה פשה הנתק בעור לא יבקר הכהן לשער הצהב טמא הוא.
> ויקרא יג לז: ואם בעיניו עמד הנתק ושער שחר צמח בו נרפא הנתק טהור הוא; וטהרו הכהן. 
> ויקרא יג לח: ואיש או אשה כי יהיה בעור בשרם בהרת בהרת לבנת.
> ויקרא יג לט: וראה הכהן והנה בעור בשרם בהרת כהות לבנת:  בהק הוא פרח בעור טהור הוא. 
> ויקרא יג מ: ואיש כי ימרט ראשו קרח הוא טהור הוא.
> ויקרא יג מא: ואם מפאת פניו ימרט ראשו גבח הוא טהור הוא.
> ויקרא יג מב: וכי יהיה בקרחת או בגבחת נגע לבן אדמדם צרעת פרחת הוא בקרחתו או בגבחתו.
> ויקרא יג מג: וראה אתו הכהן והנה שאת הנגע לבנה אדמדמת בקרחתו או בגבחתו כמראה צרעת עור בשר.
> ויקרא יג מד: איש צרוע הוא טמא הוא; טמא יטמאנו הכהן בראשו נגעו.
> ויקרא יג מה: והצרוע אשר בו הנגע בגדיו יהיו פרמים וראשו יהיה פרוע ועל שפם יעטה; וטמא טמא יקרא.
> ויקרא יג מו: כל ימי אשר הנגע בו יטמא טמא הוא:  בדד ישב מחוץ למחנה מושבו. 
> ויקרא יג מז: והבגד כי יהיה בו נגע צרעת:  בבגד צמר או בבגד פשתים.
> ויקרא יג מח: או בשתי או בערב לפשתים ולצמר; או בעור או בכל מלאכת עור.
> ויקרא יג מט: והיה הנגע ירקרק או אדמדם בבגד או בעור או בשתי או בערב או בכל כלי עור נגע צרעת הוא; והראה את הכהן.
> ויקרא יג נ: וראה הכהן את הנגע; והסגיר את הנגע שבעת ימים.
> ויקרא יג נא: וראה את הנגע ביום השביעי כי פשה הנגע בבגד או בשתי או בערב או בעור לכל אשר יעשה העור למלאכה צרעת ממארת הנגע טמא הוא.
> ויקרא יג נב: ושרף את הבגד או את השתי או את הערב בצמר או בפשתים או את כל כלי העור אשר יהיה בו הנגע:  כי צרעת ממארת הוא באש תשרף.
> ויקרא יג נג: ואם יראה הכהן והנה לא פשה הנגע בבגד או בשתי או בערב; או בכל כלי עור.
> ויקרא יג נד: וצוה הכהן וכבסו את אשר בו הנגע; והסגירו שבעת ימים שנית.
> ויקרא יג נה: וראה הכהן אחרי הכבס את הנגע והנה לא הפך הנגע את עינו והנגע לא פשה טמא הוא באש תשרפנו:  פחתת הוא בקרחתו או בגבחתו.
> ויקרא יג נו: ואם ראה הכהן והנה כהה הנגע אחרי הכבס אתו וקרע אתו מן הבגד או מן העור או מן השתי או מן הערב.
> ויקרא יג נז: ואם תראה עוד בבגד או בשתי או בערב או בכל כלי עור פרחת הוא:  באש תשרפנו את אשר בו הנגע.
> ויקרא יג נח: והבגד או השתי או הערב או כל כלי העור אשר תכבס וסר מהם הנגע וכבס שנית וטהר.
> ויקרא יג נט: זאת תורת נגע צרעת בגד הצמר או הפשתים או השתי או הערב או כל כלי עור לטהרו או לטמאו. 
> ויקרא יד א: וידבר יהוה אל משה לאמר.
> ויקרא יד ב: זאת תהיה תורת המצרע ביום טהרתו:  והובא אל הכהן.
> ויקרא יד ג: ויצא הכהן אל מחוץ למחנה; וראה הכהן והנה נרפא נגע הצרעת מן הצרוע.
> ויקרא יד ד: וצוה הכהן ולקח למטהר שתי צפרים חיות טהרות; ועץ ארז ושני תולעת ואזב.
> ויקרא יד ה: וצוה הכהן ושחט את הצפור האחת אל כלי חרש על מים חיים.
> ויקרא יד ו: את הצפר החיה יקח אתה ואת עץ הארז ואת שני התולעת ואת האזב; וטבל אותם ואת הצפר החיה בדם הצפר השחטה על המים החיים.
> ויקרא יד ז: והזה על המטהר מן הצרעת שבע פעמים; וטהרו ושלח את הצפר החיה על פני השדה.
> ויקרא יד ח: וכבס המטהר את בגדיו וגלח את כל שערו ורחץ במים וטהר ואחר יבוא אל המחנה; וישב מחוץ לאהלו שבעת ימים.
> ויקרא יד ט: והיה ביום השביעי יגלח את כל שערו את ראשו ואת זקנו ואת גבת עיניו ואת כל שערו יגלח; וכבס את בגדיו ורחץ את בשרו במים וטהר.
> ויקרא יד י: וביום השמיני יקח שני כבשים תמימם וכבשה אחת בת שנתה תמימה; ושלשה עשרנים סלת מנחה בלולה בשמן ולג אחד שמן.
> ויקרא יד יא: והעמיד הכהן המטהר את האיש המטהר ואתם:  לפני יהוה פתח אהל מועד.
> ויקרא יד יב: ולקח הכהן את הכבש האחד והקריב אתו לאשם ואת לג השמן; והניף אתם תנופה לפני יהוה.
> ויקרא יד יג: ושחט את הכבש במקום אשר ישחט את החטאת ואת העלה במקום הקדש:  כי כחטאת האשם הוא לכהן קדש קדשים הוא.
> ויקרא יד יד: ולקח הכהן מדם האשם ונתן הכהן על תנוך אזן המטהר הימנית; ועל בהן ידו הימנית ועל בהן רגלו הימנית.
> ויקרא יד טו: ולקח הכהן מלג השמן; ויצק על כף הכהן השמאלית.
> ויקרא יד טז: וטבל הכהן את אצבעו הימנית מן השמן אשר על כפו השמאלית; והזה מן השמן באצבעו שבע פעמים לפני יהוה.
> ויקרא יד יז: ומיתר השמן אשר על כפו יתן הכהן על תנוך אזן המטהר הימנית ועל בהן ידו הימנית ועל בהן רגלו הימנית על דם האשם.
> ויקרא יד יח: והנותר בשמן אשר על כף הכהן יתן על ראש המטהר; וכפר עליו הכהן לפני יהוה.
> ויקרא יד יט: ועשה הכהן את החטאת וכפר על המטהר מטמאתו; ואחר ישחט את העלה.
> ויקרא יד כ: והעלה הכהן את העלה ואת המנחה המזבחה; וכפר עליו הכהן וטהר.
> ויקרא יד כא: ואם דל הוא ואין ידו משגת ולקח כבש אחד אשם לתנופה לכפר עליו; ועשרון סלת אחד בלול בשמן למנחה ולג שמן.
> ויקרא יד כב: ושתי תרים או שני בני יונה אשר תשיג ידו; והיה אחד חטאת והאחד עלה.
> ויקרא יד כג: והביא אתם ביום השמיני לטהרתו אל הכהן:  אל פתח אהל מועד לפני יהוה.
> ויקרא יד כד: ולקח הכהן את כבש האשם ואת לג השמן; והניף אתם הכהן תנופה לפני יהוה.
> ויקרא יד כה: ושחט את כבש האשם ולקח הכהן מדם האשם ונתן על תנוך אזן המטהר הימנית; ועל בהן ידו הימנית ועל בהן רגלו הימנית.
> ויקרא יד כו: ומן השמן יצק הכהן על כף הכהן השמאלית.
> ויקרא יד כז: והזה הכהן באצבעו הימנית מן השמן אשר על כפו השמאלית שבע פעמים לפני יהוה.
> ויקרא יד כח: ונתן הכהן מן השמן אשר על כפו על תנוך אזן המטהר הימנית ועל בהן ידו הימנית ועל בהן רגלו הימנית על מקום דם האשם.
> ויקרא יד כט: והנותר מן השמן אשר על כף הכהן יתן על ראש המטהר לכפר עליו לפני יהוה.
> ויקרא יד ל: ועשה את האחד מן התרים או מן בני היונה מאשר תשיג ידו.
> ויקרא יד לא: את אשר תשיג ידו את האחד חטאת ואת האחד עלה על המנחה; וכפר הכהן על המטהר לפני יהוה.
> ויקרא יד לב: זאת תורת אשר בו נגע צרעת אשר לא תשיג ידו בטהרתו. 
> ויקרא יד לג: וידבר יהוה אל משה ואל אהרן לאמר.
> ויקרא יד לד: כי תבאו אל ארץ כנען אשר אני נתן לכם לאחזה; ונתתי נגע צרעת בבית ארץ אחזתכם.
> ויקרא יד לה: ובא אשר לו הבית והגיד לכהן לאמר:  כנגע נראה לי בבית.
> ויקרא יד לו: וצוה הכהן ופנו את הבית בטרם יבא הכהן לראות את הנגע ולא יטמא כל אשר בבית; ואחר כן יבא הכהן לראות את הבית.
> ויקרא יד לז: וראה את הנגע והנה הנגע בקירת הבית שקערורת ירקרקת או אדמדמת; ומראיהן שפל מן הקיר.
> ויקרא יד לח: ויצא הכהן מן הבית אל פתח הבית; והסגיר את הבית שבעת ימים.
> ויקרא יד לט: ושב הכהן ביום השביעי; וראה והנה פשה הנגע בקירת הבית.
> ויקרא יד מ: וצוה הכהן וחלצו את האבנים אשר בהן הנגע; והשליכו אתהן אל מחוץ לעיר אל מקום טמא.
> ויקרא יד מא: ואת הבית יקצע מבית סביב; ושפכו את העפר אשר הקצו אל מחוץ לעיר אל מקום טמא.
> ויקרא יד מב: ולקחו אבנים אחרות והביאו אל תחת האבנים; ועפר אחר יקח וטח את הבית.
> ויקרא יד מג: ואם ישוב הנגע ופרח בבית אחר חלץ את האבנים ואחרי הקצות את הבית ואחרי הטוח.
> ויקרא יד מד: ובא הכהן וראה והנה פשה הנגע בבית צרעת ממארת הוא בבית טמא הוא.
> ויקרא יד מה: ונתץ את הבית את אבניו ואת עציו ואת כל עפר הבית; והוציא אל מחוץ לעיר אל מקום טמא.
> ויקרא יד מו: והבא אל הבית כל ימי הסגיר אתו יטמא עד הערב.
> ויקרא יד מז: והשכב בבית יכבס את בגדיו; והאכל בבית יכבס את בגדיו.
> ויקרא יד מח: ואם בא יבא הכהן וראה והנה לא פשה הנגע בבית אחרי הטח את הבית וטהר הכהן את הבית כי נרפא הנגע.
> ויקרא יד מט: ולקח לחטא את הבית שתי צפרים ועץ ארז ושני תולעת ואזב.
> ויקרא יד נ: ושחט את הצפר האחת אל כלי חרש על מים חיים.
> ויקרא יד נא: ולקח את עץ הארז ואת האזב ואת שני התולעת ואת הצפר החיה וטבל אתם בדם הצפר השחוטה ובמים החיים; והזה אל הבית שבע פעמים.
> ויקרא יד נב: וחטא את הבית בדם הצפור ובמים החיים; ובצפר החיה ובעץ הארז ובאזב ובשני התולעת.
> ויקרא יד נג: ושלח את הצפר החיה אל מחוץ לעיר אל פני השדה; וכפר על הבית וטהר.
> ויקרא יד נד: זאת התורה לכל נגע הצרעת ולנתק.
> ויקרא יד נה: ולצרעת הבגד ולבית.
> ויקרא יד נו: ולשאת ולספחת ולבהרת.
> ויקרא יד נז: להורת ביום הטמא וביום הטהר; זאת תורת הצרעת. 
> ויקרא טו א: וידבר יהוה אל משה ואל אהרן לאמר.
> ויקרא טו ב: דברו אל בני ישראל ואמרתם אלהם:  איש איש כי יהיה זב מבשרו זובו טמא הוא.
> ויקרא טו ג: וזאת תהיה טמאתו בזובו:  רר בשרו את זובו או החתים בשרו מזובו טמאתו הוא.
> ויקרא טו ד: כל המשכב אשר ישכב עליו הזב יטמא; וכל הכלי אשר ישב עליו יטמא.
> ויקרא טו ה: ואיש אשר יגע במשכבו יכבס בגדיו ורחץ במים וטמא עד הערב.
> ויקרא טו ו: והישב על הכלי אשר ישב עליו הזב יכבס בגדיו ורחץ במים וטמא עד הערב.
> ויקרא טו ז: והנגע בבשר הזב יכבס בגדיו ורחץ במים וטמא עד הערב.
> ויקרא טו ח: וכי ירק הזב בטהור וכבס בגדיו ורחץ במים וטמא עד הערב.
> ויקרא טו ט: וכל המרכב אשר ירכב עליו הזב יטמא.
> ויקרא טו י: וכל הנגע בכל אשר יהיה תחתיו יטמא עד הערב; והנושא אותם יכבס בגדיו ורחץ במים וטמא עד הערב.
> ויקרא טו יא: וכל אשר יגע בו הזב וידיו לא שטף במים וכבס בגדיו ורחץ במים וטמא עד הערב.
> ויקרא טו יב: וכלי חרש אשר יגע בו הזב ישבר; וכל כלי עץ ישטף במים.
> ויקרא טו יג: וכי יטהר הזב מזובו וספר לו שבעת ימים לטהרתו וכבס בגדיו; ורחץ בשרו במים חיים וטהר.
> ויקרא טו יד: וביום השמיני יקח לו שתי תרים או שני בני יונה; ובא לפני יהוה אל פתח אהל מועד ונתנם אל הכהן.
> ויקרא טו טו: ועשה אתם הכהן אחד חטאת והאחד עלה; וכפר עליו הכהן לפני יהוה מזובו.
> ויקרא טו טז: ואיש כי תצא ממנו שכבת זרע ורחץ במים את כל בשרו וטמא עד הערב.
> ויקרא טו יז: וכל בגד וכל עור אשר יהיה עליו שכבת זרע וכבס במים וטמא עד הערב. 
> ויקרא טו יח: ואשה אשר ישכב איש אתה שכבת זרע ורחצו במים וטמאו עד הערב.
> ויקרא טו יט: ואשה כי תהיה זבה דם יהיה זבה בבשרה שבעת ימים תהיה בנדתה וכל הנגע בה יטמא עד הערב.
> ויקרא טו כ: וכל אשר תשכב עליו בנדתה יטמא; וכל אשר תשב עליו יטמא.
> ויקרא טו כא: וכל הנגע במשכבה יכבס בגדיו ורחץ במים וטמא עד הערב.
> ויקרא טו כב: וכל הנגע בכל כלי אשר תשב עליו:  יכבס בגדיו ורחץ במים וטמא עד הערב.
> ויקרא טו כג: ואם על המשכב הוא או על הכלי אשר הוא ישבת עליו בנגעו בו:  יטמא עד הערב.
> ויקרא טו כד: ואם שכב ישכב איש אתה ותהי נדתה עליו וטמא שבעת ימים; וכל המשכב אשר ישכב עליו יטמא.
> ויקרא טו כה: ואשה כי יזוב זוב דמה ימים רבים בלא עת נדתה או כי תזוב על נדתה:  כל ימי זוב טמאתה כימי נדתה תהיה טמאה הוא.
> ויקרא טו כו: כל המשכב אשר תשכב עליו כל ימי זובה כמשכב נדתה יהיה לה; וכל הכלי אשר תשב עליו טמא יהיה כטמאת נדתה.
> ויקרא טו כז: וכל הנוגע בם יטמא; וכבס בגדיו ורחץ במים וטמא עד הערב.
> ויקרא טו כח: ואם טהרה מזובה וספרה לה שבעת ימים ואחר תטהר.
> ויקרא טו כט: וביום השמיני תקח לה שתי תרים או שני בני יונה; והביאה אותם אל הכהן אל פתח אהל מועד.
> ויקרא טו ל: ועשה הכהן את האחד חטאת ואת האחד עלה; וכפר עליה הכהן לפני יהוה מזוב טמאתה.
> ויקרא טו לא: והזרתם את בני ישראל מטמאתם; ולא ימתו בטמאתם בטמאם את משכני אשר בתוכם.
> ויקרא טו לב: זאת תורת הזב ואשר תצא ממנו שכבת זרע לטמאה בה.
> ויקרא טו לג: והדוה בנדתה והזב את זובו לזכר ולנקבה; ולאיש אשר ישכב עם טמאה. 
> ויקרא טז א: וידבר יהוה אל משה אחרי מות שני בני אהרן בקרבתם לפני יהוה וימתו.
> ויקרא טז ב: ויאמר יהוה אל משה דבר אל אהרן אחיך ואל יבא בכל עת אל הקדש מבית לפרכת אל פני הכפרת אשר על הארן ולא ימות כי בענן אראה על הכפרת.
> ויקרא טז ג: בזאת יבא אהרן אל הקדש:  בפר בן בקר לחטאת ואיל לעלה.
> ויקרא טז ד: כתנת בד קדש ילבש ומכנסי בד יהיו על בשרו ובאבנט בד יחגר ובמצנפת בד יצנף; בגדי קדש הם ורחץ במים את בשרו ולבשם.
> ויקרא טז ה: ומאת עדת בני ישראל יקח שני שעירי עזים לחטאת; ואיל אחד לעלה.
> ויקרא טז ו: והקריב אהרן את פר החטאת אשר לו; וכפר בעדו ובעד ביתו.
> ויקרא טז ז: ולקח את שני השעירם; והעמיד אתם לפני יהוה פתח אהל מועד.
> ויקרא טז ח: ונתן אהרן על שני השעירם גרלות גורל אחד ליהוה וגורל אחד לעזאזל.
> ויקרא טז ט: והקריב אהרן את השעיר אשר עלה עליו הגורל ליהוה; ועשהו חטאת.
> ויקרא טז י: והשעיר אשר עלה עליו הגורל לעזאזל יעמד חי לפני יהוה לכפר עליו לשלח אתו לעזאזל המדברה.
> ויקרא טז יא: והקריב אהרן את פר החטאת אשר לו וכפר בעדו ובעד ביתו; ושחט את פר החטאת אשר לו.
> ויקרא טז יב: ולקח מלא המחתה גחלי אש מעל המזבח מלפני יהוה ומלא חפניו קטרת סמים דקה; והביא מבית לפרכת.
> ויקרא טז יג: ונתן את הקטרת על האש לפני יהוה; וכסה ענן הקטרת את הכפרת אשר על העדות ולא ימות.
> ויקרא טז יד: ולקח מדם הפר והזה באצבעו על פני הכפרת קדמה; ולפני הכפרת יזה שבע פעמים מן הדם באצבעו.
> ויקרא טז טו: ושחט את שעיר החטאת אשר לעם והביא את דמו אל מבית לפרכת; ועשה את דמו כאשר עשה לדם הפר והזה אתו על הכפרת ולפני הכפרת.
> ויקרא טז טז: וכפר על הקדש מטמאת בני ישראל ומפשעיהם לכל חטאתם; וכן יעשה לאהל מועד השכן אתם בתוך טמאתם.
> ויקרא טז יז: וכל אדם לא יהיה באהל מועד בבאו לכפר בקדש עד צאתו; וכפר בעדו ובעד ביתו ובעד כל קהל ישראל.
> ויקרא טז יח: ויצא אל המזבח אשר לפני יהוה וכפר עליו; ולקח מדם הפר ומדם השעיר ונתן על קרנות המזבח סביב.
> ויקרא טז יט: והזה עליו מן הדם באצבעו שבע פעמים; וטהרו וקדשו מטמאת בני ישראל.
> ויקרא טז כ: וכלה מכפר את הקדש ואת אהל מועד ואת המזבח; והקריב את השעיר החי.
> ויקרא טז כא: וסמך אהרן את שתי ידו על ראש השעיר החי והתודה עליו את כל עונת בני ישראל ואת כל פשעיהם לכל חטאתם; ונתן אתם על ראש השעיר ושלח ביד איש עתי המדברה.
> ויקרא טז כב: ונשא השעיר עליו את כל עונתם אל ארץ גזרה; ושלח את השעיר במדבר.
> ויקרא טז כג: ובא אהרן אל אהל מועד ופשט את בגדי הבד אשר לבש בבאו אל הקדש; והניחם שם.
> ויקרא טז כד: ורחץ את בשרו במים במקום קדוש ולבש את בגדיו; ויצא ועשה את עלתו ואת עלת העם וכפר בעדו ובעד העם.
> ויקרא טז כה: ואת חלב החטאת יקטיר המזבחה.
> ויקרא טז כו: והמשלח את השעיר לעזאזל יכבס בגדיו ורחץ את בשרו במים; ואחרי כן יבוא אל המחנה.
> ויקרא טז כז: ואת פר החטאת ואת שעיר החטאת אשר הובא את דמם לכפר בקדש יוציא אל מחוץ למחנה; ושרפו באש את ערתם ואת בשרם ואת פרשם.
> ויקרא טז כח: והשרף אתם יכבס בגדיו ורחץ את בשרו במים; ואחרי כן יבוא אל המחנה.
> ויקרא טז כט: והיתה לכם לחקת עולם:  בחדש השביעי בעשור לחדש תענו את נפשתיכם וכל מלאכה לא תעשו האזרח והגר הגר בתוככם.
> ויקרא טז ל: כי ביום הזה יכפר עליכם לטהר אתכם:  מכל חטאתיכם לפני יהוה תטהרו.
> ויקרא טז לא: שבת שבתון היא לכם ועניתם את נפשתיכם חקת עולם.
> ויקרא טז לב: וכפר הכהן אשר ימשח אתו ואשר ימלא את ידו לכהן תחת אביו; ולבש את בגדי הבד בגדי הקדש.
> ויקרא טז לג: וכפר את מקדש הקדש ואת אהל מועד ואת המזבח יכפר; ועל הכהנים ועל כל עם הקהל יכפר.
> ויקרא טז לד: והיתה זאת לכם לחקת עולם לכפר על בני ישראל מכל חטאתם אחת בשנה; ויעש כאשר צוה יהוה את משה. 
> ויקרא יז א: וידבר יהוה אל משה לאמר.
> ויקרא יז ב: דבר אל אהרן ואל בניו ואל כל בני ישראל ואמרת אליהם:  זה הדבר אשר צוה יהוה לאמר.
> ויקרא יז ג: איש איש מבית ישראל אשר ישחט שור או כשב או עז במחנה; או אשר ישחט מחוץ למחנה.
> ויקרא יז ד: ואל פתח אהל מועד לא הביאו להקריב קרבן ליהוה לפני משכן יהוה דם יחשב לאיש ההוא דם שפך ונכרת האיש ההוא מקרב עמו.
> ויקרא יז ה: למען אשר יביאו בני ישראל את זבחיהם אשר הם זבחים על פני השדה והביאם ליהוה אל פתח אהל מועד אל הכהן; וזבחו זבחי שלמים ליהוה אותם.
> ויקרא יז ו: וזרק הכהן את הדם על מזבח יהוה פתח אהל מועד; והקטיר החלב לריח ניחח ליהוה.
> ויקרא יז ז: ולא יזבחו עוד את זבחיהם לשעירם אשר הם זנים אחריהם:  חקת עולם תהיה זאת להם לדרתם.
> ויקרא יז ח: ואלהם תאמר איש איש מבית ישראל ומן הגר אשר יגור בתוכם:  אשר יעלה עלה או זבח.
> ויקרא יז ט: ואל פתח אהל מועד לא יביאנו לעשות אתו ליהוה ונכרת האיש ההוא מעמיו.
> ויקרא יז י: ואיש איש מבית ישראל ומן הגר הגר בתוכם אשר יאכל כל דם ונתתי פני בנפש האכלת את הדם והכרתי אתה מקרב עמה.
> ויקרא יז יא: כי נפש הבשר בדם הוא ואני נתתיו לכם על המזבח לכפר על נפשתיכם:  כי הדם הוא בנפש יכפר.
> ויקרא יז יב: על כן אמרתי לבני ישראל כל נפש מכם לא תאכל דם; והגר הגר בתוככם לא יאכל דם.
> ויקרא יז יג: ואיש איש מבני ישראל ומן הגר הגר בתוכם אשר יצוד ציד חיה או עוף אשר יאכל ושפך את דמו וכסהו בעפר.
> ויקרא יז יד: כי נפש כל בשר דמו בנפשו הוא ואמר לבני ישראל דם כל בשר לא תאכלו:  כי נפש כל בשר דמו הוא כל אכליו יכרת.
> ויקרא יז טו: וכל נפש אשר תאכל נבלה וטרפה באזרח ובגר:  וכבס בגדיו ורחץ במים וטמא עד הערב וטהר.
> ויקרא יז טז: ואם לא יכבס ובשרו לא ירחץ ונשא עונו. 
> ויקרא יח א: וידבר יהוה אל משה לאמר.
> ויקרא יח ב: דבר אל בני ישראל ואמרת אלהם:  אני יהוה אלהיכם.
> ויקרא יח ג: כמעשה ארץ מצרים אשר ישבתם בה לא תעשו; וכמעשה ארץ כנען אשר אני מביא אתכם שמה לא תעשו ובחקתיהם לא תלכו.
> ויקרא יח ד: את משפטי תעשו ואת חקתי תשמרו ללכת בהם:  אני יהוה אלהיכם.
> ויקרא יח ה: ושמרתם את חקתי ואת משפטי אשר יעשה אתם האדם וחי בהם:  אני יהוה.
> ויקרא יח ו: איש איש אל כל שאר בשרו לא תקרבו לגלות ערוה:  אני יהוה.
> ויקרא יח ז: ערות אביך וערות אמך לא תגלה:  אמך הוא לא תגלה ערותה.
> ויקרא יח ח: ערות אשת אביך לא תגלה:  ערות אביך הוא.
> ויקרא יח ט: ערות אחותך בת אביך או בת אמך מולדת בית או מולדת חוץ לא תגלה ערותן.
> ויקרא יח י: ערות בת בנך או בת בתך לא תגלה ערותן:  כי ערותך הנה.
> ויקרא יח יא: ערות בת אשת אביך מולדת אביך אחותך הוא לא תגלה ערותה.
> ויקרא יח יב: ערות אחות אביך לא תגלה:  שאר אביך הוא.
> ויקרא יח יג: ערות אחות אמך לא תגלה:  כי שאר אמך הוא.
> ויקרא יח יד: ערות אחי אביך לא תגלה:  אל אשתו לא תקרב דדתך הוא.
> ויקרא יח טו: ערות כלתך לא תגלה:  אשת בנך הוא לא תגלה ערותה.
> ויקרא יח טז: ערות אשת אחיך לא תגלה:  ערות אחיך הוא.
> ויקרא יח יז: ערות אשה ובתה לא תגלה:  את בת בנה ואת בת בתה לא תקח לגלות ערותה שארה הנה זמה הוא.
> ויקרא יח יח: ואשה אל אחתה לא תקח:  לצרר לגלות ערותה עליה בחייה.
> ויקרא יח יט: ואל אשה בנדת טמאתה לא תקרב לגלות ערותה.
> ויקרא יח כ: ואל אשת עמיתך לא תתן שכבתך לזרע:  לטמאה בה.
> ויקרא יח כא: ומזרעך לא תתן להעביר למלך; ולא תחלל את שם אלהיך אני יהוה.
> ויקרא יח כב: ואת זכר לא תשכב משכבי אשה:  תועבה הוא.
> ויקרא יח כג: ובכל בהמה לא תתן שכבתך לטמאה בה; ואשה לא תעמד לפני בהמה לרבעה תבל הוא.
> ויקרא יח כד: אל תטמאו בכל אלה:  כי בכל אלה נטמאו הגוים אשר אני משלח מפניכם.
> ויקרא יח כה: ותטמא הארץ ואפקד עונה עליה; ותקא הארץ את ישביה.
> ויקרא יח כו: ושמרתם אתם את חקתי ואת משפטי ולא תעשו מכל התועבת האלה:  האזרח והגר הגר בתוככם.
> ויקרא יח כז: כי את כל התועבת האל עשו אנשי הארץ אשר לפניכם; ותטמא הארץ.
> ויקרא יח כח: ולא תקיא הארץ אתכם בטמאכם אתה כאשר קאה את הגוי אשר לפניכם.
> ויקרא יח כט: כי כל אשר יעשה מכל התועבת האלה ונכרתו הנפשות העשת מקרב עמם.
> ויקרא יח ל: ושמרתם את משמרתי לבלתי עשות מחקות התועבת אשר נעשו לפניכם ולא תטמאו בהם:  אני יהוה אלהיכם. 
> ויקרא יט א: וידבר יהוה אל משה לאמר.
> ויקרא יט ב: דבר אל כל עדת בני ישראל ואמרת אלהם קדשים תהיו:  כי קדוש אני יהוה אלהיכם.
> ויקרא יט ג: איש אמו ואביו תיראו ואת שבתתי תשמרו:  אני יהוה אלהיכם.
> ויקרא יט ד: אל תפנו אל האלילם ואלהי מסכה לא תעשו לכם:  אני יהוה אלהיכם.
> ויקרא יט ה: וכי תזבחו זבח שלמים ליהוה לרצנכם תזבחהו.
> ויקרא יט ו: ביום זבחכם יאכל וממחרת; והנותר עד יום השלישי באש ישרף.
> ויקרא יט ז: ואם האכל יאכל ביום השלישי פגול הוא לא ירצה.
> ויקרא יט ח: ואכליו עונו ישא כי את קדש יהוה חלל; ונכרתה הנפש ההוא מעמיה.
> ויקרא יט ט: ובקצרכם את קציר ארצכם לא תכלה פאת שדך לקצר; ולקט קצירך לא תלקט.
> ויקרא יט י: וכרמך לא תעולל ופרט כרמך לא תלקט:  לעני ולגר תעזב אתם אני יהוה אלהיכם.
> ויקרא יט יא: לא תגנבו; ולא תכחשו ולא תשקרו איש בעמיתו.
> ויקרא יט יב: ולא תשבעו בשמי לשקר:  וחללת את שם אלהיך אני יהוה.
> ויקרא יט יג: לא תעשק את רעך ולא תגזל; לא תלין פעלת שכיר אתך עד בקר.
> ויקרא יט יד: לא תקלל חרש ולפני עור לא תתן מכשל; ויראת מאלהיך אני יהוה.
> ויקרא יט טו: לא תעשו עול במשפט לא תשא פני דל ולא תהדר פני גדול:  בצדק תשפט עמיתך.
> ויקרא יט טז: לא תלך רכיל בעמיך לא תעמד על דם רעך:  אני יהוה.
> ויקרא יט יז: לא תשנא את אחיך בלבבך; הוכח תוכיח את עמיתך ולא תשא עליו חטא.
> ויקרא יט יח: לא תקם ולא תטר את בני עמך ואהבת לרעך כמוך:  אני יהוה.
> ויקרא יט יט: את חקתי תשמרו בהמתך לא תרביע כלאים שדך לא תזרע כלאים; ובגד כלאים שעטנז לא יעלה עליך.
> ויקרא יט כ: ואיש כי ישכב את אשה שכבת זרע והוא שפחה נחרפת לאיש והפדה לא נפדתה או חפשה לא נתן לה בקרת תהיה לא יומתו כי לא חפשה.
> ויקרא יט כא: והביא את אשמו ליהוה אל פתח אהל מועד איל אשם.
> ויקרא יט כב: וכפר עליו הכהן באיל האשם לפני יהוה על חטאתו אשר חטא; ונסלח לו מחטאתו אשר חטא.
> ויקרא יט כג: וכי תבאו אל הארץ ונטעתם כל עץ מאכל וערלתם ערלתו את פריו; שלש שנים יהיה לכם ערלים לא יאכל.
> ויקרא יט כד: ובשנה הרביעת יהיה כל פריו קדש הלולים ליהוה.
> ויקרא יט כה: ובשנה החמישת תאכלו את פריו להוסיף לכם תבואתו:  אני יהוה אלהיכם.
> ויקרא יט כו: לא תאכלו על הדם; לא תנחשו ולא תעוננו.
> ויקרא יט כז: לא תקפו פאת ראשכם; ולא תשחית את פאת זקנך.
> ויקרא יט כח: ושרט לנפש לא תתנו בבשרכם וכתבת קעקע לא תתנו בכם:  אני יהוה.
> ויקרא יט כט: אל תחלל את בתך להזנותה; ולא תזנה הארץ ומלאה הארץ זמה.
> ויקרא יט ל: את שבתתי תשמרו ומקדשי תיראו:  אני יהוה.
> ויקרא יט לא: אל תפנו אל האבת ואל הידענים אל תבקשו לטמאה בהם:  אני יהוה אלהיכם.
> ויקרא יט לב: מפני שיבה תקום והדרת פני זקן; ויראת מאלהיך אני יהוה.
> ויקרא יט לג: וכי יגור אתך גר בארצכם לא תונו אתו.
> ויקרא יט לד: כאזרח מכם יהיה לכם הגר הגר אתכם ואהבת לו כמוך כי גרים הייתם בארץ מצרים:  אני יהוה אלהיכם.
> ויקרא יט לה: לא תעשו עול במשפט במדה במשקל ובמשורה.
> ויקרא יט לו: מאזני צדק אבני צדק איפת צדק והין צדק יהיה לכם:  אני יהוה אלהיכם אשר הוצאתי אתכם מארץ מצרים.
> ויקרא יט לז: ושמרתם את כל חקתי ואת כל משפטי ועשיתם אתם:  אני יהוה. 
> ויקרא כ א: וידבר יהוה אל משה לאמר.
> ויקרא כ ב: ואל בני ישראל תאמר איש איש מבני ישראל ומן הגר הגר בישראל אשר יתן מזרעו למלך מות יומת; עם הארץ ירגמהו באבן.
> ויקרא כ ג: ואני אתן את פני באיש ההוא והכרתי אתו מקרב עמו:  כי מזרעו נתן למלך למען טמא את מקדשי ולחלל את שם קדשי.
> ויקרא כ ד: ואם העלם יעלימו עם הארץ את עיניהם מן האיש ההוא בתתו מזרעו למלך לבלתי המית אתו.
> ויקרא כ ה: ושמתי אני את פני באיש ההוא ובמשפחתו; והכרתי אתו ואת כל הזנים אחריו לזנות אחרי המלך מקרב עמם.
> ויקרא כ ו: והנפש אשר תפנה אל האבת ואל הידענים לזנת אחריהם ונתתי את פני בנפש ההוא והכרתי אתו מקרב עמו.
> ויקרא כ ז: והתקדשתם והייתם קדשים:  כי אני יהוה אלהיכם.
> ויקרא כ ח: ושמרתם את חקתי ועשיתם אתם:  אני יהוה מקדשכם.
> ויקרא כ ט: כי איש איש אשר יקלל את אביו ואת אמו מות יומת:  אביו ואמו קלל דמיו בו.
> ויקרא כ י: ואיש אשר ינאף את אשת איש אשר ינאף את אשת רעהו מות יומת הנאף והנאפת.
> ויקרא כ יא: ואיש אשר ישכב את אשת אביו ערות אביו גלה; מות יומתו שניהם דמיהם בם.
> ויקרא כ יב: ואיש אשר ישכב את כלתו מות יומתו שניהם:  תבל עשו דמיהם בם.
> ויקרא כ יג: ואיש אשר ישכב את זכר משכבי אשה תועבה עשו שניהם; מות יומתו דמיהם בם.
> ויקרא כ יד: ואיש אשר יקח את אשה ואת אמה זמה הוא; באש ישרפו אתו ואתהן ולא תהיה זמה בתוככם.
> ויקרא כ טו: ואיש אשר יתן שכבתו בבהמה מות יומת; ואת הבהמה תהרגו.
> ויקרא כ טז: ואשה אשר תקרב אל כל בהמה לרבעה אתה והרגת את האשה ואת הבהמה; מות יומתו דמיהם בם.
> ויקרא כ יז: ואיש אשר יקח את אחתו בת אביו או בת אמו וראה את ערותה והיא תראה את ערותו חסד הוא ונכרתו לעיני בני עמם; ערות אחתו גלה עונו ישא.
> ויקרא כ יח: ואיש אשר ישכב את אשה דוה וגלה את ערותה את מקרה הערה והוא גלתה את מקור דמיה ונכרתו שניהם מקרב עמם.
> ויקרא כ יט: וערות אחות אמך ואחות אביך לא תגלה:  כי את שארו הערה עונם ישאו.
> ויקרא כ כ: ואיש אשר ישכב את דדתו ערות דדו גלה; חטאם ישאו ערירים ימתו.
> ויקרא כ כא: ואיש אשר יקח את אשת אחיו נדה הוא; ערות אחיו גלה ערירים יהיו.
> ויקרא כ כב: ושמרתם את כל חקתי ואת כל משפטי ועשיתם אתם; ולא תקיא אתכם הארץ אשר אני מביא אתכם שמה לשבת בה.
> ויקרא כ כג: ולא תלכו בחקת הגוי אשר אני משלח מפניכם:  כי את כל אלה עשו ואקץ בם.
> ויקרא כ כד: ואמר לכם אתם תירשו את אדמתם ואני אתננה לכם לרשת אתה ארץ זבת חלב ודבש:  אני יהוה אלהיכם אשר הבדלתי אתכם מן העמים.
> ויקרא כ כה: והבדלתם בין הבהמה הטהרה לטמאה ובין העוף הטמא לטהר; ולא תשקצו את נפשתיכם בבהמה ובעוף ובכל אשר תרמש האדמה אשר הבדלתי לכם לטמא.
> ויקרא כ כו: והייתם לי קדשים כי קדוש אני יהוה; ואבדל אתכם מן העמים להיות לי.
> ויקרא כ כז: ואיש או אשה כי יהיה בהם אוב או ידעני מות יומתו; באבן ירגמו אתם דמיהם בם. 
> ויקרא כא א: ויאמר יהוה אל משה אמר אל הכהנים בני אהרן; ואמרת אלהם לנפש לא יטמא בעמיו.
> ויקרא כא ב: כי אם לשארו הקרב אליו:  לאמו ולאביו ולבנו ולבתו ולאחיו.
> ויקרא כא ג: ולאחתו הבתולה הקרובה אליו אשר לא היתה לאיש לה יטמא.
> ויקרא כא ד: לא יטמא בעל בעמיו להחלו.
> ויקרא כא ה: לא יקרחה (יקרחו) קרחה בראשם ופאת זקנם לא יגלחו; ובבשרם לא ישרטו שרטת.
> ויקרא כא ו: קדשים יהיו לאלהיהם ולא יחללו שם אלהיהם:  כי את אשי יהוה לחם אלהיהם הם מקריבם והיו קדש.
> ויקרא כא ז: אשה זנה וחללה לא יקחו ואשה גרושה מאישה לא יקחו:  כי קדש הוא לאלהיו.
> ויקרא כא ח: וקדשתו כי את לחם אלהיך הוא מקריב; קדש יהיה לך כי קדוש אני יהוה מקדשכם.
> ויקרא כא ט: ובת איש כהן כי תחל לזנות את אביה היא מחללת באש תשרף.
> ויקרא כא י: והכהן הגדול מאחיו אשר יוצק על ראשו שמן המשחה ומלא את ידו ללבש את הבגדים את ראשו לא יפרע ובגדיו לא יפרם.
> ויקרא כא יא: ועל כל נפשת מת לא יבא:  לאביו ולאמו לא יטמא.
> ויקרא כא יב: ומן המקדש לא יצא ולא יחלל את מקדש אלהיו:  כי נזר שמן משחת אלהיו עליו אני יהוה.
> ויקרא כא יג: והוא אשה בבתוליה יקח.
> ויקרא כא יד: אלמנה וגרושה וחללה זנה את אלה לא יקח:  כי אם בתולה מעמיו יקח אשה.
> ויקרא כא טו: ולא יחלל זרעו בעמיו:  כי אני יהוה מקדשו. 
> ויקרא כא טז: וידבר יהוה אל משה לאמר.
> ויקרא כא יז: דבר אל אהרן לאמר:  איש מזרעך לדרתם אשר יהיה בו מום לא יקרב להקריב לחם אלהיו.
> ויקרא כא יח: כי כל איש אשר בו מום לא יקרב:  איש עור או פסח או חרם או שרוע.
> ויקרא כא יט: או איש אשר יהיה בו שבר רגל או שבר יד.
> ויקרא כא כ: או גבן או דק או תבלל בעינו או גרב או ילפת או מרוח אשך.
> ויקרא כא כא: כל איש אשר בו מום מזרע אהרן הכהן לא יגש להקריב את אשי יהוה:  מום בו את לחם אלהיו לא יגש להקריב.
> ויקרא כא כב: לחם אלהיו מקדשי הקדשים ומן הקדשים יאכל.
> ויקרא כא כג: אך אל הפרכת לא יבא ואל המזבח לא יגש כי מום בו; ולא יחלל את מקדשי כי אני יהוה מקדשם.
> ויקרא כא כד: וידבר משה אל אהרן ואל בניו ואל כל בני ישראל. 
> ויקרא כב א: וידבר יהוה אל משה לאמר.
> ויקרא כב ב: דבר אל אהרן ואל בניו וינזרו מקדשי בני ישראל ולא יחללו את שם קדשי אשר הם מקדשים לי אני יהוה.
> ויקרא כב ג: אמר אלהם לדרתיכם כל איש אשר יקרב מכל זרעכם אל הקדשים אשר יקדישו בני ישראל ליהוה וטמאתו עליו:  ונכרתה הנפש ההוא מלפני אני יהוה.
> ויקרא כב ד: איש איש מזרע אהרן והוא צרוע או זב בקדשים לא יאכל עד אשר יטהר; והנגע בכל טמא נפש או איש אשר תצא ממנו שכבת זרע.
> ויקרא כב ה: או איש אשר יגע בכל שרץ אשר יטמא לו; או באדם אשר יטמא לו לכל טמאתו.
> ויקרא כב ו: נפש אשר תגע בו וטמאה עד הערב; ולא יאכל מן הקדשים כי אם רחץ בשרו במים.
> ויקרא כב ז: ובא השמש וטהר; ואחר יאכל מן הקדשים כי לחמו הוא.
> ויקרא כב ח: נבלה וטרפה לא יאכל לטמאה בה:  אני יהוה.
> ויקרא כב ט: ושמרו את משמרתי ולא ישאו עליו חטא ומתו בו כי יחללהו:  אני יהוה מקדשם.
> ויקרא כב י: וכל זר לא יאכל קדש; תושב כהן ושכיר לא יאכל קדש.
> ויקרא כב יא: וכהן כי יקנה נפש קנין כספו הוא יאכל בו; ויליד ביתו הם יאכלו בלחמו.
> ויקרא כב יב: ובת כהן כי תהיה לאיש זר:  הוא בתרומת הקדשים לא תאכל.
> ויקרא כב יג: ובת כהן כי תהיה אלמנה וגרושה וזרע אין לה ושבה אל בית אביה כנעוריה מלחם אביה תאכל; וכל זר לא יאכל בו.
> ויקרא כב יד: ואיש כי יאכל קדש בשגגה ויסף חמשיתו עליו ונתן לכהן את הקדש.
> ויקרא כב טו: ולא יחללו את קדשי בני ישראל את אשר ירימו ליהוה.
> ויקרא כב טז: והשיאו אותם עון אשמה באכלם את קדשיהם:  כי אני יהוה מקדשם. 
> ויקרא כב יז: וידבר יהוה אל משה לאמר.
> ויקרא כב יח: דבר אל אהרן ואל בניו ואל כל בני ישראל ואמרת אלהם:  איש איש מבית ישראל ומן הגר בישראל אשר יקריב קרבנו לכל נדריהם ולכל נדבותם אשר יקריבו ליהוה לעלה.
> ויקרא כב יט: לרצנכם:  תמים זכר בבקר בכשבים ובעזים.
> ויקרא כב כ: כל אשר בו מום לא תקריבו:  כי לא לרצון יהיה לכם.
> ויקרא כב כא: ואיש כי יקריב זבח שלמים ליהוה לפלא נדר או לנדבה בבקר או בצאן תמים יהיה לרצון כל מום לא יהיה בו.
> ויקרא כב כב: עורת או שבור או חרוץ או יבלת או גרב או ילפת לא תקריבו אלה ליהוה; ואשה לא תתנו מהם על המזבח ליהוה.
> ויקרא כב כג: ושור ושה שרוע וקלוט נדבה תעשה אתו ולנדר לא ירצה.
> ויקרא כב כד: ומעוך וכתות ונתוק וכרות לא תקריבו ליהוה; ובארצכם לא תעשו.
> ויקרא כב כה: ומיד בן נכר לא תקריבו את לחם אלהיכם מכל אלה:  כי משחתם בהם מום בם לא ירצו לכם. 
> ויקרא כב כו: וידבר יהוה אל משה לאמר.
> ויקרא כב כז: שור או כשב או עז כי יולד והיה שבעת ימים תחת אמו; ומיום השמיני והלאה ירצה לקרבן אשה ליהוה.
> ויקרא כב כח: ושור או שה אתו ואת בנו לא תשחטו ביום אחד.
> ויקרא כב כט: וכי תזבחו זבח תודה ליהוה לרצנכם תזבחו.
> ויקרא כב ל: ביום ההוא יאכל לא תותירו ממנו עד בקר:  אני יהוה.
> ויקרא כב לא: ושמרתם מצותי ועשיתם אתם:  אני יהוה.
> ויקרא כב לב: ולא תחללו את שם קדשי ונקדשתי בתוך בני ישראל:  אני יהוה מקדשכם.
> ויקרא כב לג: המוציא אתכם מארץ מצרים להיות לכם לאלהים:  אני יהוה. 
> ויקרא כג א: וידבר יהוה אל משה לאמר.
> ויקרא כג ב: דבר אל בני ישראל ואמרת אלהם מועדי יהוה אשר תקראו אתם מקראי קדש אלה הם מועדי.
> ויקרא כג ג: ששת ימים תעשה מלאכה וביום השביעי שבת שבתון מקרא קדש כל מלאכה לא תעשו:  שבת הוא ליהוה בכל מושבתיכם.
> ויקרא כג ד: אלה מועדי יהוה מקראי קדש אשר תקראו אתם במועדם.
> ויקרא כג ה: בחדש הראשון בארבעה עשר לחדש בין הערבים:  פסח ליהוה.
> ויקרא כג ו: ובחמשה עשר יום לחדש הזה חג המצות ליהוה:  שבעת ימים מצות תאכלו.
> ויקרא כג ז: ביום הראשון מקרא קדש יהיה לכם; כל מלאכת עבדה לא תעשו.
> ויקרא כג ח: והקרבתם אשה ליהוה שבעת ימים; ביום השביעי מקרא קדש כל מלאכת עבדה לא תעשו. 
> ויקרא כג ט: וידבר יהוה אל משה לאמר.
> ויקרא כג י: דבר אל בני ישראל ואמרת אלהם כי תבאו אל הארץ אשר אני נתן לכם וקצרתם את קצירה והבאתם את עמר ראשית קצירכם אל הכהן.
> ויקרא כג יא: והניף את העמר לפני יהוה לרצנכם; ממחרת השבת יניפנו הכהן.
> ויקרא כג יב: ועשיתם ביום הניפכם את העמר כבש תמים בן שנתו לעלה ליהוה.
> ויקרא כג יג: ומנחתו שני עשרנים סלת בלולה בשמן אשה ליהוה ריח ניחח; ונסכה יין רביעת ההין.
> ויקרא כג יד: ולחם וקלי וכרמל לא תאכלו עד עצם היום הזה עד הביאכם את קרבן אלהיכם:  חקת עולם לדרתיכם בכל משבתיכם.
> ויקרא כג טו: וספרתם לכם ממחרת השבת מיום הביאכם את עמר התנופה:  שבע שבתות תמימת תהיינה.
> ויקרא כג טז: עד ממחרת השבת השביעת תספרו חמשים יום; והקרבתם מנחה חדשה ליהוה.
> ויקרא כג יז: ממושבתיכם תביאו לחם תנופה שתים שני עשרנים סלת תהיינה חמץ תאפינה:  בכורים ליהוה.
> ויקרא כג יח: והקרבתם על הלחם שבעת כבשים תמימם בני שנה ופר בן בקר אחד ואילם שנים:  יהיו עלה ליהוה ומנחתם ונסכיהם אשה ריח ניחח ליהוה.
> ויקרא כג יט: ועשיתם שעיר עזים אחד לחטאת; ושני כבשים בני שנה לזבח שלמים.
> ויקרא כג כ: והניף הכהן אתם על לחם הבכרים תנופה לפני יהוה על שני כבשים; קדש יהיו ליהוה לכהן.
> ויקרא כג כא: וקראתם בעצם היום הזה מקרא קדש יהיה לכם כל מלאכת עבדה לא תעשו:  חקת עולם בכל מושבתיכם לדרתיכם.
> ויקרא כג כב: ובקצרכם את קציר ארצכם לא תכלה פאת שדך בקצרך ולקט קצירך לא תלקט; לעני ולגר תעזב אתם אני יהוה אלהיכם. 
> ויקרא כג כג: וידבר יהוה אל משה לאמר.
> ויקרא כג כד: דבר אל בני ישראל לאמר:  בחדש השביעי באחד לחדש יהיה לכם שבתון זכרון תרועה מקרא קדש.
> ויקרא כג כה: כל מלאכת עבדה לא תעשו; והקרבתם אשה ליהוה. 
> ויקרא כג כו: וידבר יהוה אל משה לאמר.
> ויקרא כג כז: אך בעשור לחדש השביעי הזה יום הכפרים הוא מקרא קדש יהיה לכם ועניתם את נפשתיכם; והקרבתם אשה ליהוה.
> ויקרא כג כח: וכל מלאכה לא תעשו בעצם היום הזה:  כי יום כפרים הוא לכפר עליכם לפני יהוה אלהיכם.
> ויקרא כג כט: כי כל הנפש אשר לא תענה בעצם היום הזה ונכרתה מעמיה.
> ויקרא כג ל: וכל הנפש אשר תעשה כל מלאכה בעצם היום הזה והאבדתי את הנפש ההוא מקרב עמה.
> ויקרא כג לא: כל מלאכה לא תעשו:  חקת עולם לדרתיכם בכל משבתיכם.
> ויקרא כג לב: שבת שבתון הוא לכם ועניתם את נפשתיכם; בתשעה לחדש בערב מערב עד ערב תשבתו שבתכם. 
> ויקרא כג לג: וידבר יהוה אל משה לאמר.
> ויקרא כג לד: דבר אל בני ישראל לאמר:  בחמשה עשר יום לחדש השביעי הזה חג הסכות שבעת ימים ליהוה.
> ויקרא כג לה: ביום הראשון מקרא קדש; כל מלאכת עבדה לא תעשו.
> ויקרא כג לו: שבעת ימים תקריבו אשה ליהוה; ביום השמיני מקרא קדש יהיה לכם והקרבתם אשה ליהוה עצרת הוא כל מלאכת עבדה לא תעשו.
> ויקרא כג לז: אלה מועדי יהוה אשר תקראו אתם מקראי קדש:  להקריב אשה ליהוה עלה ומנחה זבח ונסכים דבר יום ביומו.
> ויקרא כג לח: מלבד שבתת יהוה; ומלבד מתנותיכם ומלבד כל נדריכם ומלבד כל נדבתיכם אשר תתנו ליהוה.
> ויקרא כג לט: אך בחמשה עשר יום לחדש השביעי באספכם את תבואת הארץ תחגו את חג יהוה שבעת ימים; ביום הראשון שבתון וביום השמיני שבתון.
> ויקרא כג מ: ולקחתם לכם ביום הראשון פרי עץ הדר כפת תמרים וענף עץ עבת וערבי נחל; ושמחתם לפני יהוה אלהיכם שבעת ימים.
> ויקרא כג מא: וחגתם אתו חג ליהוה שבעת ימים בשנה:  חקת עולם לדרתיכם בחדש השביעי תחגו אתו.
> ויקרא כג מב: בסכת תשבו שבעת ימים; כל האזרח בישראל ישבו בסכת.
> ויקרא כג מג: למען ידעו דרתיכם כי בסכות הושבתי את בני ישראל בהוציאי אותם מארץ מצרים:  אני יהוה אלהיכם.
> ויקרא כג מד: וידבר משה את מעדי יהוה אל בני ישראל. 
> ויקרא כד א: וידבר יהוה אל משה לאמר.
> ויקרא כד ב: צו את בני ישראל ויקחו אליך שמן זית זך כתית למאור:  להעלת נר תמיד.
> ויקרא כד ג: מחוץ לפרכת העדת באהל מועד יערך אתו אהרן מערב עד בקר לפני יהוה תמיד:  חקת עולם לדרתיכם.
> ויקרא כד ד: על המנרה הטהרה יערך את הנרות לפני יהוה תמיד.
> ויקרא כד ה: ולקחת סלת ואפית אתה שתים עשרה חלות; שני עשרנים יהיה החלה האחת.
> ויקרא כד ו: ושמת אותם שתים מערכות שש המערכת על השלחן הטהר לפני יהוה.
> ויקרא כד ז: ונתת על המערכת לבנה זכה; והיתה ללחם לאזכרה אשה ליהוה.
> ויקרא כד ח: ביום השבת ביום השבת יערכנו לפני יהוה תמיד:  מאת בני ישראל ברית עולם.
> ויקרא כד ט: והיתה לאהרן ולבניו ואכלהו במקום קדש:  כי קדש קדשים הוא לו מאשי יהוה חק עולם. 
> ויקרא כד י: ויצא בן אשה ישראלית והוא בן איש מצרי בתוך בני ישראל; וינצו במחנה בן הישראלית ואיש הישראלי.
> ויקרא כד יא: ויקב בן האשה הישראלית את השם ויקלל ויביאו אתו אל משה; ושם אמו שלמית בת דברי למטה דן.
> ויקרא כד יב: ויניחהו במשמר לפרש להם על פי יהוה.
> ויקרא כד יג: וידבר יהוה אל משה לאמר.
> ויקרא כד יד: הוצא את המקלל אל מחוץ למחנה וסמכו כל השמעים את ידיהם על ראשו; ורגמו אתו כל העדה.
> ויקרא כד טו: ואל בני ישראל תדבר לאמר:  איש איש כי יקלל אלהיו ונשא חטאו.
> ויקרא כד טז: ונקב שם יהוה מות יומת רגום ירגמו בו כל העדה:  כגר כאזרח בנקבו שם יומת.
> ויקרא כד יז: ואיש כי יכה כל נפש אדם מות יומת.
> ויקרא כד יח: ומכה נפש בהמה ישלמנה נפש תחת נפש.
> ויקרא כד יט: ואיש כי יתן מום בעמיתו כאשר עשה כן יעשה לו.
> ויקרא כד כ: שבר תחת שבר עין תחת עין שן תחת שן כאשר יתן מום באדם כן ינתן בו.
> ויקרא כד כא: ומכה בהמה ישלמנה; ומכה אדם יומת.
> ויקרא כד כב: משפט אחד יהיה לכם כגר כאזרח יהיה:  כי אני יהוה אלהיכם.
> ויקרא כד כג: וידבר משה אל בני ישראל ויוציאו את המקלל אל מחוץ למחנה וירגמו אתו אבן; ובני ישראל עשו כאשר צוה יהוה את משה. 
> ויקרא כה א: וידבר יהוה אל משה בהר סיני לאמר.
> ויקרא כה ב: דבר אל בני ישראל ואמרת אלהם כי תבאו אל הארץ אשר אני נתן לכם ושבתה הארץ שבת ליהוה.
> ויקרא כה ג: שש שנים תזרע שדך ושש שנים תזמר כרמך; ואספת את תבואתה.
> ויקרא כה ד: ובשנה השביעת שבת שבתון יהיה לארץ שבת ליהוה:  שדך לא תזרע וכרמך לא תזמר.
> ויקרא כה ה: את ספיח קצירך לא תקצור ואת ענבי נזירך לא תבצר:  שנת שבתון יהיה לארץ.
> ויקרא כה ו: והיתה שבת הארץ לכם לאכלה לך ולעבדך ולאמתך; ולשכירך ולתושבך הגרים עמך.
> ויקרא כה ז: ולבהמתך ולחיה אשר בארצך:  תהיה כל תבואתה לאכל. 
> ויקרא כה ח: וספרת לך שבע שבתת שנים שבע שנים שבע פעמים; והיו לך ימי שבע שבתת השנים תשע וארבעים שנה.
> ויקרא כה ט: והעברת שופר תרועה בחדש השבעי בעשור לחדש; ביום הכפרים תעבירו שופר בכל ארצכם.
> ויקרא כה י: וקדשתם את שנת החמשים שנה וקראתם דרור בארץ לכל ישביה; יובל הוא תהיה לכם ושבתם איש אל אחזתו ואיש אל משפחתו תשבו.
> ויקרא כה יא: יובל הוא שנת החמשים שנה תהיה לכם; לא תזרעו ולא תקצרו את ספיחיה ולא תבצרו את נזריה.
> ויקרא כה יב: כי יובל הוא קדש תהיה לכם; מן השדה תאכלו את תבואתה.
> ויקרא כה יג: בשנת היובל הזאת תשבו איש אל אחזתו. 
> ויקרא כה יד: וכי תמכרו ממכר לעמיתך או קנה מיד עמיתך אל תונו איש את אחיו.
> ויקרא כה טו: במספר שנים אחר היובל תקנה מאת עמיתך; במספר שני תבואת ימכר לך.
> ויקרא כה טז: לפי רב השנים תרבה מקנתו ולפי מעט השנים תמעיט מקנתו:  כי מספר תבואת הוא מכר לך.
> ויקרא כה יז: ולא תונו איש את עמיתו ויראת מאלהיך:  כי אני יהוה אלהיכם.
> ויקרא כה יח: ועשיתם את חקתי ואת משפטי תשמרו ועשיתם אתם וישבתם על הארץ לבטח.
> ויקרא כה יט: ונתנה הארץ פריה ואכלתם לשבע; וישבתם לבטח עליה.
> ויקרא כה כ: וכי תאמרו מה נאכל בשנה השביעת:  הן לא נזרע ולא נאסף את תבואתנו.
> ויקרא כה כא: וצויתי את ברכתי לכם בשנה הששית; ועשת את התבואה לשלש השנים.
> ויקרא כה כב: וזרעתם את השנה השמינת ואכלתם מן התבואה ישן; עד השנה התשיעת עד בוא תבואתה תאכלו ישן.
> ויקרא כה כג: והארץ לא תמכר לצמתת כי לי הארץ:  כי גרים ותושבים אתם עמדי.
> ויקרא כה כד: ובכל ארץ אחזתכם גאלה תתנו לארץ.
> ויקרא כה כה: כי ימוך אחיך ומכר מאחזתו ובא גאלו הקרב אליו וגאל את ממכר אחיו.
> ויקרא כה כו: ואיש כי לא יהיה לו גאל והשיגה ידו ומצא כדי גאלתו.
> ויקרא כה כז: וחשב את שני ממכרו והשיב את העדף לאיש אשר מכר לו; ושב לאחזתו.
> ויקרא כה כח: ואם לא מצאה ידו די השיב לו והיה ממכרו ביד הקנה אתו עד שנת היובל; ויצא ביבל ושב לאחזתו.
> ויקרא כה כט: ואיש כי ימכר בית מושב עיר חומה והיתה גאלתו עד תם שנת ממכרו:  ימים תהיה גאלתו.
> ויקרא כה ל: ואם לא יגאל עד מלאת לו שנה תמימה וקם הבית אשר בעיר אשר לא (לו) חמה לצמיתת לקנה אתו לדרתיו:  לא יצא ביבל.
> ויקרא כה לא: ובתי החצרים אשר אין להם חמה סביב על שדה הארץ יחשב:  גאלה תהיה לו וביבל יצא.
> ויקרא כה לב: וערי הלוים בתי ערי אחזתם:  גאלת עולם תהיה ללוים.
> ויקרא כה לג: ואשר יגאל מן הלוים ויצא ממכר בית ועיר אחזתו ביבל:  כי בתי ערי הלוים הוא אחזתם בתוך בני ישראל.
> ויקרא כה לד: ושדה מגרש עריהם לא ימכר:  כי אחזת עולם הוא להם.
> ויקרא כה לה: וכי ימוך אחיך ומטה ידו עמך והחזקת בו גר ותושב וחי עמך.
> ויקרא כה לו: אל תקח מאתו נשך ותרבית ויראת מאלהיך; וחי אחיך עמך.
> ויקרא כה לז: את כספך לא תתן לו בנשך; ובמרבית לא תתן אכלך.
> ויקרא כה לח: אני יהוה אלהיכם אשר הוצאתי אתכם מארץ מצרים לתת לכם את ארץ כנען להיות לכם לאלהים.
> ויקרא כה לט: וכי ימוך אחיך עמך ונמכר לך לא תעבד בו עבדת עבד.
> ויקרא כה מ: כשכיר כתושב יהיה עמך; עד שנת היבל יעבד עמך.
> ויקרא כה מא: ויצא מעמך הוא ובניו עמו; ושב אל משפחתו ואל אחזת אבתיו ישוב.
> ויקרא כה מב: כי עבדי הם אשר הוצאתי אתם מארץ מצרים; לא ימכרו ממכרת עבד.
> ויקרא כה מג: לא תרדה בו בפרך; ויראת מאלהיך.
> ויקרא כה מד: ועבדך ואמתך אשר יהיו לך:  מאת הגוים אשר סביבתיכם מהם תקנו עבד ואמה.
> ויקרא כה מה: וגם מבני התושבים הגרים עמכם מהם תקנו וממשפחתם אשר עמכם אשר הולידו בארצכם; והיו לכם לאחזה.
> ויקרא כה מו: והתנחלתם אתם לבניכם אחריכם לרשת אחזה לעלם בהם תעבדו; ובאחיכם בני ישראל איש באחיו לא תרדה בו בפרך.
> ויקרא כה מז: וכי תשיג יד גר ותושב עמך ומך אחיך עמו; ונמכר לגר תושב עמך או לעקר משפחת גר.
> ויקרא כה מח: אחרי נמכר גאלה תהיה לו:  אחד מאחיו יגאלנו.
> ויקרא כה מט: או דדו או בן דדו יגאלנו או משאר בשרו ממשפחתו יגאלנו; או השיגה ידו ונגאל.
> ויקרא כה נ: וחשב עם קנהו משנת המכרו לו עד שנת היבל; והיה כסף ממכרו במספר שנים כימי שכיר יהיה עמו.
> ויקרא כה נא: אם עוד רבות בשנים לפיהן ישיב גאלתו מכסף מקנתו.
> ויקרא כה נב: ואם מעט נשאר בשנים עד שנת היבל וחשב לו; כפי שניו ישיב את גאלתו.
> ויקרא כה נג: כשכיר שנה בשנה יהיה עמו; לא ירדנו בפרך לעיניך.
> ויקרא כה נד: ואם לא יגאל באלה ויצא בשנת היבל הוא ובניו עמו.
> ויקרא כה נה: כי לי בני ישראל עבדים עבדי הם אשר הוצאתי אותם מארץ מצרים:  אני יהוה אלהיכם.
> ויקרא כו א: לא תעשו לכם אלילם ופסל ומצבה לא תקימו לכם ואבן משכית לא תתנו בארצכם להשתחות עליה:  כי אני יהוה אלהיכם.
> ויקרא כו ב: את שבתתי תשמרו ומקדשי תיראו:  אני יהוה. 
> ויקרא כו ג: אם בחקתי תלכו; ואת מצותי תשמרו ועשיתם אתם.
> ויקרא כו ד: ונתתי גשמיכם בעתם; ונתנה הארץ יבולה ועץ השדה יתן פריו.
> ויקרא כו ה: והשיג לכם דיש את בציר ובציר ישיג את זרע; ואכלתם לחמכם לשבע וישבתם לבטח בארצכם.
> ויקרא כו ו: ונתתי שלום בארץ ושכבתם ואין מחריד; והשבתי חיה רעה מן הארץ וחרב לא תעבר בארצכם.
> ויקרא כו ז: ורדפתם את איביכם; ונפלו לפניכם לחרב.
> ויקרא כו ח: ורדפו מכם חמשה מאה ומאה מכם רבבה ירדפו; ונפלו איביכם לפניכם לחרב.
> ויקרא כו ט: ופניתי אליכם והפריתי אתכם והרביתי אתכם; והקימתי את בריתי אתכם.
> ויקרא כו י: ואכלתם ישן נושן; וישן מפני חדש תוציאו.
> ויקרא כו יא: ונתתי משכני בתוככם; ולא תגעל נפשי אתכם.
> ויקרא כו יב: והתהלכתי בתוככם והייתי לכם לאלהים; ואתם תהיו לי לעם.
> ויקרא כו יג: אני יהוה אלהיכם אשר הוצאתי אתכם מארץ מצרים מהית להם עבדים; ואשבר מטת עלכם ואולך אתכם קוממיות. 
> ויקרא כו יד: ואם לא תשמעו לי; ולא תעשו את כל המצות האלה.
> ויקרא כו טו: ואם בחקתי תמאסו ואם את משפטי תגעל נפשכם לבלתי עשות את כל מצותי להפרכם את בריתי.
> ויקרא כו טז: אף אני אעשה זאת לכם והפקדתי עליכם בהלה את השחפת ואת הקדחת מכלות עינים ומדיבת נפש; וזרעתם לריק זרעכם ואכלהו איביכם.
> ויקרא כו יז: ונתתי פני בכם ונגפתם לפני איביכם; ורדו בכם שנאיכם ונסתם ואין רדף אתכם.
> ויקרא כו יח: ואם עד אלה לא תשמעו לי:  ויספתי ליסרה אתכם שבע על חטאתיכם.
> ויקרא כו יט: ושברתי את גאון עזכם; ונתתי את שמיכם כברזל ואת ארצכם כנחשה.
> ויקרא כו כ: ותם לריק כחכם; ולא תתן ארצכם את יבולה ועץ הארץ לא יתן פריו.
> ויקרא כו כא: ואם תלכו עמי קרי ולא תאבו לשמע לי ויספתי עליכם מכה שבע כחטאתיכם.
> ויקרא כו כב: והשלחתי בכם את חית השדה ושכלה אתכם והכריתה את בהמתכם והמעיטה אתכם; ונשמו דרכיכם.
> ויקרא כו כג: ואם באלה לא תוסרו לי; והלכתם עמי קרי.
> ויקרא כו כד: והלכתי אף אני עמכם בקרי; והכיתי אתכם גם אני שבע על חטאתיכם.
> ויקרא כו כה: והבאתי עליכם חרב נקמת נקם ברית ונאספתם אל עריכם; ושלחתי דבר בתוככם ונתתם ביד אויב.
> ויקרא כו כו: בשברי לכם מטה לחם ואפו עשר נשים לחמכם בתנור אחד והשיבו לחמכם במשקל; ואכלתם ולא תשבעו.
> ויקרא כו כז: ואם בזאת לא תשמעו לי; והלכתם עמי בקרי.
> ויקרא כו כח: והלכתי עמכם בחמת קרי; ויסרתי אתכם אף אני שבע על חטאתיכם.
> ויקרא כו כט: ואכלתם בשר בניכם; ובשר בנתיכם תאכלו.
> ויקרא כו ל: והשמדתי את במתיכם והכרתי את חמניכם ונתתי את פגריכם על פגרי גלוליכם; וגעלה נפשי אתכם.
> ויקרא כו לא: ונתתי את עריכם חרבה והשמותי את מקדשיכם; ולא אריח בריח ניחחכם.
> ויקרא כו לב: והשמתי אני את הארץ; ושממו עליה איביכם הישבים בה.
> ויקרא כו לג: ואתכם אזרה בגוים והריקתי אחריכם חרב; והיתה ארצכם שממה ועריכם יהיו חרבה.
> ויקרא כו לד: אז תרצה הארץ את שבתתיה כל ימי השמה ואתם בארץ איביכם; אז תשבת הארץ והרצת את שבתתיה.
> ויקרא כו לה: כל ימי השמה תשבת את אשר לא שבתה בשבתתיכם בשבתכם עליה.
> ויקרא כו לו: והנשארים בכם והבאתי מרך בלבבם בארצת איביהם; ורדף אתם קול עלה נדף ונסו מנסת חרב ונפלו ואין רדף.
> ויקרא כו לז: וכשלו איש באחיו כמפני חרב ורדף אין; ולא תהיה לכם תקומה לפני איביכם.
> ויקרא כו לח: ואבדתם בגוים; ואכלה אתכם ארץ איביכם.
> ויקרא כו לט: והנשארים בכם ימקו בעונם בארצת איביכם; ואף בעונת אבתם אתם ימקו.
> ויקרא כו מ: והתודו את עונם ואת עון אבתם במעלם אשר מעלו בי ואף אשר הלכו עמי בקרי.
> ויקרא כו מא: אף אני אלך עמם בקרי והבאתי אתם בארץ איביהם; או אז יכנע לבבם הערל ואז ירצו את עונם.
> ויקרא כו מב: וזכרתי את בריתי יעקוב; ואף את בריתי יצחק ואף את בריתי אברהם אזכר והארץ אזכר.
> ויקרא כו מג: והארץ תעזב מהם ותרץ את שבתתיה בהשמה מהם והם ירצו את עונם; יען וביען במשפטי מאסו ואת חקתי געלה נפשם.
> ויקרא כו מד: ואף גם זאת בהיותם בארץ איביהם לא מאסתים ולא געלתים לכלתם להפר בריתי אתם:  כי אני יהוה אלהיהם.
> ויקרא כו מה: וזכרתי להם ברית ראשנים:  אשר הוצאתי אתם מארץ מצרים לעיני הגוים להיות להם לאלהים אני יהוה.
> ויקרא כו מו: אלה החקים והמשפטים והתורת אשר נתן יהוה בינו ובין בני ישראל בהר סיני ביד משה. 
> ויקרא כז א: וידבר יהוה אל משה לאמר.
> ויקרא כז ב: דבר אל בני ישראל ואמרת אלהם איש כי יפלא נדר בערכך נפשת ליהוה.
> ויקרא כז ג: והיה ערכך הזכר מבן עשרים שנה ועד בן ששים שנה:  והיה ערכך חמשים שקל כסף בשקל הקדש.
> ויקרא כז ד: ואם נקבה הוא והיה ערכך שלשים שקל.
> ויקרא כז ה: ואם מבן חמש שנים ועד בן עשרים שנה והיה ערכך הזכר עשרים שקלים; ולנקבה עשרת שקלים.
> ויקרא כז ו: ואם מבן חדש ועד בן חמש שנים והיה ערכך הזכר חמשה שקלים כסף; ולנקבה ערכך שלשת שקלים כסף.
> ויקרא כז ז: ואם מבן ששים שנה ומעלה אם זכר והיה ערכך חמשה עשר שקל; ולנקבה עשרה שקלים.
> ויקרא כז ח: ואם מך הוא מערכך והעמידו לפני הכהן והעריך אתו הכהן:  על פי אשר תשיג יד הנדר יעריכנו הכהן.
> ויקרא כז ט: ואם בהמה אשר יקריבו ממנה קרבן ליהוה:  כל אשר יתן ממנו ליהוה יהיה קדש.
> ויקרא כז י: לא יחליפנו ולא ימיר אתו טוב ברע או רע בטוב; ואם המר ימיר בהמה בבהמה והיה הוא ותמורתו יהיה קדש.
> ויקרא כז יא: ואם כל בהמה טמאה אשר לא יקריבו ממנה קרבן ליהוה והעמיד את הבהמה לפני הכהן.
> ויקרא כז יב: והעריך הכהן אתה בין טוב ובין רע:  כערכך הכהן כן יהיה.
> ויקרא כז יג: ואם גאל יגאלנה ויסף חמישתו על ערכך.
> ויקרא כז יד: ואיש כי יקדש את ביתו קדש ליהוה והעריכו הכהן בין טוב ובין רע:  כאשר יעריך אתו הכהן כן יקום.
> ויקרא כז טו: ואם המקדיש יגאל את ביתו:  ויסף חמישית כסף ערכך עליו והיה לו.
> ויקרא כז טז: ואם משדה אחזתו יקדיש איש ליהוה והיה ערכך לפי זרעו:  זרע חמר שערים בחמשים שקל כסף.
> ויקרא כז יז: אם משנת היבל יקדיש שדהו כערכך יקום.
> ויקרא כז יח: ואם אחר היבל יקדיש שדהו וחשב לו הכהן את הכסף על פי השנים הנותרת עד שנת היבל; ונגרע מערכך.
> ויקרא כז יט: ואם גאל יגאל את השדה המקדיש אתו:  ויסף חמשית כסף ערכך עליו וקם לו.
> ויקרא כז כ: ואם לא יגאל את השדה ואם מכר את השדה לאיש אחר לא יגאל עוד.
> ויקרא כז כא: והיה השדה בצאתו ביבל קדש ליהוה כשדה החרם:  לכהן תהיה אחזתו.
> ויקרא כז כב: ואם את שדה מקנתו אשר לא משדה אחזתו יקדיש ליהוה.
> ויקרא כז כג: וחשב לו הכהן את מכסת הערכך עד שנת היבל; ונתן את הערכך ביום ההוא קדש ליהוה.
> ויקרא כז כד: בשנת היובל ישוב השדה לאשר קנהו מאתו לאשר לו אחזת הארץ.
> ויקרא כז כה: וכל ערכך יהיה בשקל הקדש:  עשרים גרה יהיה השקל.
> ויקרא כז כו: אך בכור אשר יבכר ליהוה בבהמה לא יקדיש איש אתו:  אם שור אם שה ליהוה הוא.
> ויקרא כז כז: ואם בבהמה הטמאה ופדה בערכך ויסף חמשתו עליו; ואם לא יגאל ונמכר בערכך.
> ויקרא כז כח: אך כל חרם אשר יחרם איש ליהוה מכל אשר לו מאדם ובהמה ומשדה אחזתו לא ימכר ולא יגאל:  כל חרם קדש קדשים הוא ליהוה.
> ויקרא כז כט: כל חרם אשר יחרם מן האדם לא יפדה:  מות יומת.
> ויקרא כז ל: וכל מעשר הארץ מזרע הארץ מפרי העץ ליהוה הוא:  קדש ליהוה.
> ויקרא כז לא: ואם גאל יגאל איש ממעשרו חמשיתו יסף עליו.
> ויקרא כז לב: וכל מעשר בקר וצאן כל אשר יעבר תחת השבט העשירי יהיה קדש ליהוה.
> ויקרא כז לג: לא יבקר בין טוב לרע ולא ימירנו; ואם המר ימירנו והיה הוא ותמורתו יהיה קדש לא יגאל.
> ויקרא כז לד: אלה המצות אשר צוה יהוה את משה אל בני ישראל:  בהר סיני.
