> דברים א א: אלה הדברים אשר דבר משה אל כל ישראל בעבר הירדן:  במדבר בערבה מול סוף בין פארן ובין תפל ולבן וחצרת ודי זהב.
> דברים א ב: אחד עשר יום מחרב דרך הר שעיר עד קדש ברנע.
> דברים א ג: ויהי בארבעים שנה בעשתי עשר חדש באחד לחדש; דבר משה אל בני ישראל ככל אשר צוה יהוה אתו אלהם.
> דברים א ד: אחרי הכתו את סיחן מלך האמרי אשר יושב בחשבון ואת עוג מלך הבשן אשר יושב בעשתרת באדרעי.
> דברים א ה: בעבר הירדן בארץ מואב הואיל משה באר את התורה הזאת לאמר.
> דברים א ו: יהוה אלהינו דבר אלינו בחרב לאמר:  רב לכם שבת בהר הזה.
> דברים א ז: פנו וסעו לכם ובאו הר האמרי ואל כל שכניו בערבה בהר ובשפלה ובנגב ובחוף הים ארץ הכנעני והלבנון עד הנהר הגדל נהר פרת.
> דברים א ח: ראה נתתי לפניכם את הארץ; באו ורשו את הארץ אשר נשבע יהוה לאבתיכם לאברהם ליצחק וליעקב לתת להם ולזרעם אחריהם.
> דברים א ט: ואמר אלכם בעת ההוא לאמר:  לא אוכל לבדי שאת אתכם.
> דברים א י: יהוה אלהיכם הרבה אתכם; והנכם היום ככוכבי השמים לרב.
> דברים א יא: יהוה אלהי אבותכם יסף עליכם ככם אלף פעמים; ויברך אתכם כאשר דבר לכם.
> דברים א יב: איכה אשא לבדי טרחכם ומשאכם וריבכם.
> דברים א יג: הבו לכם אנשים חכמים ונבנים וידעים לשבטיכם; ואשימם בראשיכם.
> דברים א יד: ותענו אתי; ותאמרו טוב הדבר אשר דברת לעשות.
> דברים א טו: ואקח את ראשי שבטיכם אנשים חכמים וידעים ואתן אותם ראשים עליכם:  שרי אלפים ושרי מאות ושרי חמשים ושרי עשרת ושטרים לשבטיכם.
> דברים א טז: ואצוה את שפטיכם בעת ההוא לאמר:  שמע בין אחיכם ושפטתם צדק בין איש ובין אחיו ובין גרו.
> דברים א יז: לא תכירו פנים במשפט כקטן כגדל תשמעון לא תגורו מפני איש כי המשפט לאלהים הוא; והדבר אשר יקשה מכם תקרבון אלי ושמעתיו.
> דברים א יח: ואצוה אתכם בעת ההוא את כל הדברים אשר תעשון.
> דברים א יט: ונסע מחרב ונלך את כל המדבר הגדול והנורא ההוא אשר ראיתם דרך הר האמרי כאשר צוה יהוה אלהינו אתנו; ונבא עד קדש ברנע.
> דברים א כ: ואמר אלכם:  באתם עד הר האמרי אשר יהוה אלהינו נתן לנו.
> דברים א כא: ראה נתן יהוה אלהיך לפניך את הארץ:  עלה רש כאשר דבר יהוה אלהי אבתיך לך אל תירא ואל תחת.
> דברים א כב: ותקרבון אלי כלכם ותאמרו נשלחה אנשים לפנינו ויחפרו לנו את הארץ; וישבו אתנו דבר את הדרך אשר נעלה בה ואת הערים אשר נבא אליהן.
> דברים א כג: וייטב בעיני הדבר; ואקח מכם שנים עשר אנשים איש אחד לשבט.
> דברים א כד: ויפנו ויעלו ההרה ויבאו עד נחל אשכל; וירגלו אתה.
> דברים א כה: ויקחו בידם מפרי הארץ ויורדו אלינו; וישבו אתנו דבר ויאמרו טובה הארץ אשר יהוה אלהינו נתן לנו.
> דברים א כו: ולא אביתם לעלת; ותמרו את פי יהוה אלהיכם.
> דברים א כז: ותרגנו באהליכם ותאמרו בשנאת יהוה אתנו הוציאנו מארץ מצרים לתת אתנו ביד האמרי להשמידנו.
> דברים א כח: אנה אנחנו עלים אחינו המסו את לבבנו לאמר עם גדול ורם ממנו ערים גדלת ובצורת בשמים; וגם בני ענקים ראינו שם.
> דברים א כט: ואמר אלכם:  לא תערצון ולא תיראון מהם.
> דברים א ל: יהוה אלהיכם ההלך לפניכם הוא ילחם לכם:  ככל אשר עשה אתכם במצרים לעיניכם.
> דברים א לא: ובמדבר אשר ראית אשר נשאך יהוה אלהיך כאשר ישא איש את בנו בכל הדרך אשר הלכתם עד באכם עד המקום הזה.
> דברים א לב: ובדבר הזה אינכם מאמינם ביהוה אלהיכם.
> דברים א לג: ההלך לפניכם בדרך לתור לכם מקום לחנתכם:  באש לילה לראתכם בדרך אשר תלכו בה ובענן יומם.
> דברים א לד: וישמע יהוה את קול דבריכם; ויקצף וישבע לאמר.
> דברים א לה: אם יראה איש באנשים האלה הדור הרע הזה את הארץ הטובה אשר נשבעתי לתת לאבתיכם.
> דברים א לו: זולתי כלב בן יפנה הוא יראנה ולו אתן את הארץ אשר דרך בה ולבניו יען אשר מלא אחרי יהוה.
> דברים א לז: גם בי התאנף יהוה בגללכם לאמר:  גם אתה לא תבא שם.
> דברים א לח: יהושע בן נון העמד לפניך הוא יבא שמה; אתו חזק כי הוא ינחלנה את ישראל.
> דברים א לט: וטפכם אשר אמרתם לבז יהיה ובניכם אשר לא ידעו היום טוב ורע המה יבאו שמה; ולהם אתננה והם יירשוה.
> דברים א מ: ואתם פנו לכם; וסעו המדברה דרך ים סוף.
> דברים א מא: ותענו ותאמרו אלי חטאנו ליהוה אנחנו נעלה ונלחמנו ככל אשר צונו יהוה אלהינו; ותחגרו איש את כלי מלחמתו ותהינו לעלת ההרה.
> דברים א מב: ויאמר יהוה אלי אמר להם לא תעלו ולא תלחמו כי אינני בקרבכם; ולא תנגפו לפני איביכם.
> דברים א מג: ואדבר אליכם ולא שמעתם; ותמרו את פי יהוה ותזדו ותעלו ההרה.
> דברים א מד: ויצא האמרי הישב בהר ההוא לקראתכם וירדפו אתכם כאשר תעשינה הדברים; ויכתו אתכם בשעיר עד חרמה.
> דברים א מה: ותשבו ותבכו לפני יהוה; ולא שמע יהוה בקלכם ולא האזין אליכם.
> דברים א מו: ותשבו בקדש ימים רבים כימים אשר ישבתם.
> דברים ב א: ונפן ונסע המדברה דרך ים סוף כאשר דבר יהוה אלי; ונסב את הר שעיר ימים רבים.
> דברים ב ב: ויאמר יהוה אלי לאמר.
> דברים ב ג: רב לכם סב את ההר הזה; פנו לכם צפנה.
> דברים ב ד: ואת העם צו לאמר אתם עברים בגבול אחיכם בני עשו הישבים בשעיר; וייראו מכם ונשמרתם מאד.
> דברים ב ה: אל תתגרו בם כי לא אתן לכם מארצם עד מדרך כף רגל:  כי ירשה לעשו נתתי את הר שעיר.
> דברים ב ו: אכל תשברו מאתם בכסף ואכלתם; וגם מים תכרו מאתם בכסף ושתיתם.
> דברים ב ז: כי יהוה אלהיך ברכך בכל מעשה ידך ידע לכתך את המדבר הגדל הזה:  זה ארבעים שנה יהוה אלהיך עמך לא חסרת דבר.
> דברים ב ח: ונעבר מאת אחינו בני עשו הישבים בשעיר מדרך הערבה מאילת ומעצין גבר; ונפן ונעבר דרך מדבר מואב.
> דברים ב ט: ויאמר יהוה אלי אל תצר את מואב ואל תתגר בם מלחמה:  כי לא אתן לך מארצו ירשה כי לבני לוט נתתי את ער ירשה.
> דברים ב י: האמים לפנים ישבו בה עם גדול ורב ורם כענקים.
> דברים ב יא: רפאים יחשבו אף הם כענקים; והמאבים יקראו להם אמים.
> דברים ב יב: ובשעיר ישבו החרים לפנים ובני עשו יירשום וישמידום מפניהם וישבו תחתם:  כאשר עשה ישראל לארץ ירשתו אשר נתן יהוה להם.
> דברים ב יג: עתה קמו ועברו לכם את נחל זרד; ונעבר את נחל זרד.
> דברים ב יד: והימים אשר הלכנו מקדש ברנע עד אשר עברנו את נחל זרד שלשים ושמנה שנה עד תם כל הדור אנשי המלחמה מקרב המחנה כאשר נשבע יהוה להם.
> דברים ב טו: וגם יד יהוה היתה בם להמם מקרב המחנה עד תמם.
> דברים ב טז: ויהי כאשר תמו כל אנשי המלחמה למות מקרב העם.
> דברים ב יז: וידבר יהוה אלי לאמר.
> דברים ב יח: אתה עבר היום את גבול מואב את ער.
> דברים ב יט: וקרבת מול בני עמון אל תצרם ואל תתגר בם:  כי לא אתן מארץ בני עמון לך ירשה כי לבני לוט נתתיה ירשה.
> דברים ב כ: ארץ רפאים תחשב אף הוא:  רפאים ישבו בה לפנים והעמנים יקראו להם זמזמים.
> דברים ב כא: עם גדול ורב ורם כענקים; וישמידם יהוה מפניהם ויירשם וישבו תחתם.
> דברים ב כב: כאשר עשה לבני עשו הישבים בשעיר אשר השמיד את החרי מפניהם ויירשם וישבו תחתם עד היום הזה.
> דברים ב כג: והעוים הישבים בחצרים עד עזה כפתרים היצאים מכפתר השמידם וישבו תחתם.
> דברים ב כד: קומו סעו ועברו את נחל ארנן ראה נתתי בידך את סיחן מלך חשבון האמרי ואת ארצו החל רש; והתגר בו מלחמה.
> דברים ב כה: היום הזה אחל תת פחדך ויראתך על פני העמים תחת כל השמים אשר ישמעון שמעך ורגזו וחלו מפניך.
> דברים ב כו: ואשלח מלאכים ממדבר קדמות אל סיחון מלך חשבון דברי שלום לאמר.
> דברים ב כז: אעברה בארצך בדרך בדרך אלך:  לא אסור ימין ושמאול.
> דברים ב כח: אכל בכסף תשברני ואכלתי ומים בכסף תתן לי ושתיתי; רק אעברה ברגלי.
> דברים ב כט: כאשר עשו לי בני עשו הישבים בשעיר והמואבים הישבים בער עד אשר אעבר את הירדן אל הארץ אשר יהוה אלהינו נתן לנו.
> דברים ב ל: ולא אבה סיחן מלך חשבון העברנו בו:  כי הקשה יהוה אלהיך את רוחו ואמץ את לבבו למען תתו בידך כיום הזה.
> דברים ב לא: ויאמר יהוה אלי ראה החלתי תת לפניך את סיחן ואת ארצו; החל רש לרשת את ארצו.
> דברים ב לב: ויצא סיחן לקראתנו הוא וכל עמו למלחמה יהצה.
> דברים ב לג: ויתנהו יהוה אלהינו לפנינו; ונך אתו ואת בנו ואת כל עמו.
> דברים ב לד: ונלכד את כל עריו בעת ההוא ונחרם את כל עיר מתם והנשים והטף:  לא השארנו שריד.
> דברים ב לה: רק הבהמה בזזנו לנו ושלל הערים אשר לכדנו.
> דברים ב לו: מערער אשר על שפת נחל ארנן והעיר אשר בנחל ועד הגלעד לא היתה קריה אשר שגבה ממנו:  את הכל נתן יהוה אלהינו לפנינו.
> דברים ב לז: רק אל ארץ בני עמון לא קרבת:  כל יד נחל יבק וערי ההר וכל אשר צוה יהוה אלהינו.
> דברים ג א: ונפן ונעל דרך הבשן; ויצא עוג מלך הבשן לקראתנו הוא וכל עמו למלחמה אדרעי.
> דברים ג ב: ויאמר יהוה אלי אל תירא אתו כי בידך נתתי אתו ואת כל עמו ואת ארצו; ועשית לו כאשר עשית לסיחן מלך האמרי אשר יושב בחשבון.
> דברים ג ג: ויתן יהוה אלהינו בידנו גם את עוג מלך הבשן ואת כל עמו; ונכהו עד בלתי השאיר לו שריד.
> דברים ג ד: ונלכד את כל עריו בעת ההוא לא היתה קריה אשר לא לקחנו מאתם:  ששים עיר כל חבל ארגב ממלכת עוג בבשן.
> דברים ג ה: כל אלה ערים בצרת חומה גבהה דלתים ובריח:  לבד מערי הפרזי הרבה מאד.
> דברים ג ו: ונחרם אותם כאשר עשינו לסיחן מלך חשבון:  החרם כל עיר מתם הנשים והטף.
> דברים ג ז: וכל הבהמה ושלל הערים בזונו לנו.
> דברים ג ח: ונקח בעת ההוא את הארץ מיד שני מלכי האמרי אשר בעבר הירדן מנחל ארנן עד הר חרמון.
> דברים ג ט: צידנים יקראו לחרמון שרין; והאמרי יקראו לו שניר.
> דברים ג י: כל ערי המישר וכל הגלעד וכל הבשן עד סלכה ואדרעי ערי ממלכת עוג בבשן.
> דברים ג יא: כי רק עוג מלך הבשן נשאר מיתר הרפאים הנה ערשו ערש ברזל הלה הוא ברבת בני עמון:  תשע אמות ארכה וארבע אמות רחבה באמת איש.
> דברים ג יב: ואת הארץ הזאת ירשנו בעת ההוא; מערער אשר על נחל ארנן וחצי הר הגלעד ועריו נתתי לראובני ולגדי.
> דברים ג יג: ויתר הגלעד וכל הבשן ממלכת עוג נתתי לחצי שבט המנשה:  כל חבל הארגב לכל הבשן ההוא יקרא ארץ רפאים.
> דברים ג יד: יאיר בן מנשה לקח את כל חבל ארגב עד גבול הגשורי והמעכתי; ויקרא אתם על שמו את הבשן חות יאיר עד היום הזה.
> דברים ג טו: ולמכיר נתתי את הגלעד.
> דברים ג טז: ולראובני ולגדי נתתי מן הגלעד ועד נחל ארנן תוך הנחל וגבל ועד יבק הנחל גבול בני עמון.
> דברים ג יז: והערבה והירדן וגבל מכנרת ועד ים הערבה ים המלח תחת אשדת הפסגה מזרחה.
> דברים ג יח: ואצו אתכם בעת ההוא לאמר:  יהוה אלהיכם נתן לכם את הארץ הזאת לרשתה חלוצים תעברו לפני אחיכם בני ישראל כל בני חיל.
> דברים ג יט: רק נשיכם וטפכם ומקנכם ידעתי כי מקנה רב לכם ישבו בעריכם אשר נתתי לכם.
> דברים ג כ: עד אשר יניח יהוה לאחיכם ככם וירשו גם הם את הארץ אשר יהוה אלהיכם נתן להם בעבר הירדן; ושבתם איש לירשתו אשר נתתי לכם.
> דברים ג כא: ואת יהושוע צויתי בעת ההוא לאמר:  עיניך הראת את כל אשר עשה יהוה אלהיכם לשני המלכים האלה כן יעשה יהוה לכל הממלכות אשר אתה עבר שמה.
> דברים ג כב: לא תיראום:  כי יהוה אלהיכם הוא הנלחם לכם.
> דברים ג כג: ואתחנן אל יהוה בעת ההוא לאמר.
> דברים ג כד: אדני יהוה אתה החלות להראות את עבדך את גדלך ואת ידך החזקה אשר מי אל בשמים ובארץ אשר יעשה כמעשיך וכגבורתך.
> דברים ג כה: אעברה נא ואראה את הארץ הטובה אשר בעבר הירדן:  ההר הטוב הזה והלבנן.
> דברים ג כו: ויתעבר יהוה בי למענכם ולא שמע אלי; ויאמר יהוה אלי רב לך אל תוסף דבר אלי עוד בדבר הזה.
> דברים ג כז: עלה ראש הפסגה ושא עיניך ימה וצפנה ותימנה ומזרחה וראה בעיניך:  כי לא תעבר את הירדן הזה.
> דברים ג כח: וצו את יהושע וחזקהו ואמצהו:  כי הוא יעבר לפני העם הזה והוא ינחיל אותם את הארץ אשר תראה.
> דברים ג כט: ונשב בגיא מול בית פעור.
> דברים ד א: ועתה ישראל שמע אל החקים ואל המשפטים אשר אנכי מלמד אתכם לעשות למען תחיו ובאתם וירשתם את הארץ אשר יהוה אלהי אבתיכם נתן לכם.
> דברים ד ב: לא תספו על הדבר אשר אנכי מצוה אתכם ולא תגרעו ממנו לשמר את מצות יהוה אלהיכם אשר אנכי מצוה אתכם.
> דברים ד ג: עיניכם הראות את אשר עשה יהוה בבעל פעור:  כי כל האיש אשר הלך אחרי בעל פעור השמידו יהוה אלהיך מקרבך.
> דברים ד ד: ואתם הדבקים ביהוה אלהיכם חיים כלכם היום.
> דברים ד ה: ראה למדתי אתכם חקים ומשפטים כאשר צוני יהוה אלהי:  לעשות כן בקרב הארץ אשר אתם באים שמה לרשתה.
> דברים ד ו: ושמרתם ועשיתם כי הוא חכמתכם ובינתכם לעיני העמים:  אשר ישמעון את כל החקים האלה ואמרו רק עם חכם ונבון הגוי הגדול הזה.
> דברים ד ז: כי מי גוי גדול אשר לו אלהים קרבים אליו כיהוה אלהינו בכל קראנו אליו.
> דברים ד ח: ומי גוי גדול אשר לו חקים ומשפטים צדיקם ככל התורה הזאת אשר אנכי נתן לפניכם היום.
> דברים ד ט: רק השמר לך ושמר נפשך מאד פן תשכח את הדברים אשר ראו עיניך ופן יסורו מלבבך כל ימי חייך; והודעתם לבניך ולבני בניך.
> דברים ד י: יום אשר עמדת לפני יהוה אלהיך בחרב באמר יהוה אלי הקהל לי את העם ואשמעם את דברי:  אשר ילמדון ליראה אתי כל הימים אשר הם חיים על האדמה ואת בניהם ילמדון.
> דברים ד יא: ותקרבון ותעמדון תחת ההר; וההר בער באש עד לב השמים חשך ענן וערפל.
> דברים ד יב: וידבר יהוה אליכם מתוך האש:  קול דברים אתם שמעים ותמונה אינכם ראים זולתי קול.
> דברים ד יג: ויגד לכם את בריתו אשר צוה אתכם לעשות עשרת הדברים; ויכתבם על שני לחות אבנים.
> דברים ד יד: ואתי צוה יהוה בעת ההוא ללמד אתכם חקים ומשפטים:  לעשתכם אתם בארץ אשר אתם עברים שמה לרשתה.
> דברים ד טו: ונשמרתם מאד לנפשתיכם:  כי לא ראיתם כל תמונה ביום דבר יהוה אליכם בחרב מתוך האש.
> דברים ד טז: פן תשחתון ועשיתם לכם פסל תמונת כל סמל:  תבנית זכר או נקבה.
> דברים ד יז: תבנית כל בהמה אשר בארץ; תבנית כל צפור כנף אשר תעוף בשמים.
> דברים ד יח: תבנית כל רמש באדמה; תבנית כל דגה אשר במים מתחת לארץ.
> דברים ד יט: ופן תשא עיניך השמימה וראית את השמש ואת הירח ואת הכוכבים כל צבא השמים ונדחת והשתחוית להם ועבדתם אשר חלק יהוה אלהיך אתם לכל העמים תחת כל השמים.
> דברים ד כ: ואתכם לקח יהוה ויוצא אתכם מכור הברזל ממצרים להיות לו לעם נחלה כיום הזה.
> דברים ד כא: ויהוה התאנף בי על דבריכם; וישבע לבלתי עברי את הירדן ולבלתי בא אל הארץ הטובה אשר יהוה אלהיך נתן לך נחלה.
> דברים ד כב: כי אנכי מת בארץ הזאת אינני עבר את הירדן; ואתם עברים וירשתם את הארץ הטובה הזאת.
> דברים ד כג: השמרו לכם פן תשכחו את ברית יהוה אלהיכם אשר כרת עמכם; ועשיתם לכם פסל תמונת כל אשר צוך יהוה אלהיך.
> דברים ד כד: כי יהוה אלהיך אש אכלה הוא:  אל קנא.
> דברים ד כה: כי תוליד בנים ובני בנים ונושנתם בארץ; והשחתם ועשיתם פסל תמונת כל ועשיתם הרע בעיני יהוה אלהיך להכעיסו.
> דברים ד כו: העידתי בכם היום את השמים ואת הארץ כי אבד תאבדון מהר מעל הארץ אשר אתם עברים את הירדן שמה לרשתה:  לא תאריכן ימים עליה כי השמד תשמדון.
> דברים ד כז: והפיץ יהוה אתכם בעמים; ונשארתם מתי מספר בגוים אשר ינהג יהוה אתכם שמה.
> דברים ד כח: ועבדתם שם אלהים מעשה ידי אדם:  עץ ואבן אשר לא יראון ולא ישמעון ולא יאכלון ולא יריחן.
> דברים ד כט: ובקשתם משם את יהוה אלהיך ומצאת:  כי תדרשנו בכל לבבך ובכל נפשך.
> דברים ד ל: בצר לך ומצאוך כל הדברים האלה; באחרית הימים ושבת עד יהוה אלהיך ושמעת בקלו.
> דברים ד לא: כי אל רחום יהוה אלהיך לא ירפך ולא ישחיתך; ולא ישכח את ברית אבתיך אשר נשבע להם.
> דברים ד לב: כי שאל נא לימים ראשנים אשר היו לפניך למן היום אשר ברא אלהים אדם על הארץ ולמקצה השמים ועד קצה השמים:  הנהיה כדבר הגדול הזה או הנשמע כמהו.
> דברים ד לג: השמע עם קול אלהים מדבר מתוך האש כאשר שמעת אתה ויחי.
> דברים ד לד: או הנסה אלהים לבוא לקחת לו גוי מקרב גוי במסת באתת ובמופתים ובמלחמה וביד חזקה ובזרוע נטויה ובמוראים גדלים:  ככל אשר עשה לכם יהוה אלהיכם במצרים לעיניך.
> דברים ד לה: אתה הראת לדעת כי יהוה הוא האלהים:  אין עוד מלבדו.
> דברים ד לו: מן השמים השמיעך את קלו ליסרך; ועל הארץ הראך את אשו הגדולה ודבריו שמעת מתוך האש.
> דברים ד לז: ותחת כי אהב את אבתיך ויבחר בזרעו אחריו; ויוצאך בפניו בכחו הגדל ממצרים.
> דברים ד לח: להוריש גוים גדלים ועצמים ממך מפניך; להביאך לתת לך את ארצם נחלה כיום הזה.
> דברים ד לט: וידעת היום והשבת אל לבבך כי יהוה הוא האלהים בשמים ממעל ועל הארץ מתחת:  אין עוד.
> דברים ד מ: ושמרת את חקיו ואת מצותיו אשר אנכי מצוך היום אשר ייטב לך ולבניך אחריך ולמען תאריך ימים על האדמה אשר יהוה אלהיך נתן לך כל הימים.
> דברים ד מא: אז יבדיל משה שלש ערים בעבר הירדן מזרחה שמש.
> דברים ד מב: לנס שמה רוצח אשר ירצח את רעהו בבלי דעת והוא לא שנא לו מתמל שלשם; ונס אל אחת מן הערים האל וחי.
> דברים ד מג: את בצר במדבר בארץ המישר לראובני; ואת ראמת בגלעד לגדי ואת גולן בבשן למנשי.
> דברים ד מד: וזאת התורה אשר שם משה לפני בני ישראל.
> דברים ד מה: אלה העדת והחקים והמשפטים אשר דבר משה אל בני ישראל בצאתם ממצרים.
> דברים ד מו: בעבר הירדן בגיא מול בית פעור בארץ סיחן מלך האמרי אשר יושב בחשבון אשר הכה משה ובני ישראל בצאתם ממצרים.
> דברים ד מז: ויירשו את ארצו ואת ארץ עוג מלך הבשן שני מלכי האמרי אשר בעבר הירדן מזרח שמש.
> דברים ד מח: מערער אשר על שפת נחל ארנן ועד הר שיאן הוא חרמון.
> דברים ד מט: וכל הערבה עבר הירדן מזרחה ועד ים הערבה תחת אשדת הפסגה.
> דברים ה א: ויקרא משה אל כל ישראל ויאמר אלהם שמע ישראל את החקים ואת המשפטים אשר אנכי דבר באזניכם היום; ולמדתם אתם ושמרתם לעשתם.
> דברים ה ב: יהוה אלהינו כרת עמנו ברית בחרב.
> דברים ה ג: לא את אבתינו כרת יהוה את הברית הזאת:  כי אתנו אנחנו אלה פה היום כלנו חיים.
> דברים ה ד: פנים בפנים דבר יהוה עמכם בהר מתוך האש.
> דברים ה ה: אנכי עמד בין יהוה וביניכם בעת ההוא להגיד לכם את דבר יהוה:  כי יראתם מפני האש ולא עליתם בהר לאמר.
> דברים ה ו: אנכי יהוה אלהיך אשר הוצאתיך מארץ מצרים מבית עבדים:  לא יהיה לך אלהים אחרים על פני.
> דברים ה ז: לא תעשה לך פסל כל תמונה אשר בשמים ממעל ואשר בארץ מתחת ואשר במים מתחת לארץ.
> דברים ה ח: לא תשתחוה להם ולא תעבדם:  כי אנכי יהוה אלהיך אל קנא פקד עון אבות על בנים ועל שלשים ועל רבעים לשנאי.
> דברים ה ט: ועשה חסד לאלפים לאהבי ולשמרי מצותו (מצותי).
> דברים ה י: לא תשא את שם יהוה אלהיך לשוא:  כי לא ינקה יהוה את אשר ישא את שמו לשוא.
> דברים ה יא: שמור את יום השבת לקדשו כאשר צוך יהוה אלהיך.
> דברים ה יב: ששת ימים תעבד ועשית כל מלאכתך.
> דברים ה יג: ויום השביעי שבת ליהוה אלהיך:  לא תעשה כל מלאכה אתה ובנך ובתך ועבדך ואמתך ושורך וחמרך וכל בהמתך וגרך אשר בשעריך למען ינוח עבדך ואמתך כמוך.
> דברים ה יד: וזכרת כי עבד היית בארץ מצרים ויצאך יהוה אלהיך משם ביד חזקה ובזרע נטויה; על כן צוך יהוה אלהיך לעשות את יום השבת.
> דברים ה טו: כבד את אביך ואת אמך כאשר צוך יהוה אלהיך למען יאריכן ימיך ולמען ייטב לך על האדמה אשר יהוה אלהיך נתן לך.
> דברים ה טז: לא תרצח    ולא תנאף;    ולא תגנב    ולא תענה ברעך עד שוא.
> דברים ה יז: ולא תחמד אשת רעך;    ולא תתאוה בית רעך שדהו ועבדו ואמתו שורו וחמרו וכל אשר לרעך.
> דברים ה יח: את הדברים האלה דבר יהוה אל כל קהלכם בהר מתוך האש הענן והערפל קול גדול ולא יסף; ויכתבם על שני לחת אבנים ויתנם אלי.
> דברים ה יט: ויהי כשמעכם את הקול מתוך החשך וההר בער באש; ותקרבון אלי כל ראשי שבטיכם וזקניכם.
> דברים ה כ: ותאמרו הן הראנו יהוה אלהינו את כבדו ואת גדלו ואת קלו שמענו מתוך האש; היום הזה ראינו כי ידבר אלהים את האדם וחי.
> דברים ה כא: ועתה למה נמות כי תאכלנו האש הגדלה הזאת; אם יספים אנחנו לשמע את קול יהוה אלהינו עוד ומתנו.
> דברים ה כב: כי מי כל בשר אשר שמע קול אלהים חיים מדבר מתוך האש כמנו ויחי.
> דברים ה כג: קרב אתה ושמע את כל אשר יאמר יהוה אלהינו; ואת תדבר אלינו את כל אשר ידבר יהוה אלהינו אליך ושמענו ועשינו.
> דברים ה כד: וישמע יהוה את קול דבריכם בדברכם אלי; ויאמר יהוה אלי שמעתי את קול דברי העם הזה אשר דברו אליך היטיבו כל אשר דברו.
> דברים ה כה: מי יתן והיה לבבם זה להם ליראה אתי ולשמר את כל מצותי כל הימים:  למען ייטב להם ולבניהם לעלם.
> דברים ה כו: לך אמר להם:  שובו לכם לאהליכם.
> דברים ה כז: ואתה פה עמד עמדי ואדברה אליך את כל המצוה והחקים והמשפטים אשר תלמדם; ועשו בארץ אשר אנכי נתן להם לרשתה.
> דברים ה כח: ושמרתם לעשות כאשר צוה יהוה אלהיכם אתכם:  לא תסרו ימין ושמאל.
> דברים ה כט: בכל הדרך אשר צוה יהוה אלהיכם אתכם תלכו:  למען תחיון וטוב לכם והארכתם ימים בארץ אשר תירשון.
> דברים ו א: וזאת המצוה החקים והמשפטים אשר צוה יהוה אלהיכם ללמד אתכם לעשות בארץ אשר אתם עברים שמה לרשתה.
> דברים ו ב: למען תירא את יהוה אלהיך לשמר את כל חקתיו ומצותיו אשר אנכי מצוך אתה ובנך ובן בנך כל ימי חייך ולמען יארכן ימיך.
> דברים ו ג: ושמעת ישראל ושמרת לעשות אשר ייטב לך ואשר תרבון מאד:  כאשר דבר יהוה אלהי אבתיך לך ארץ זבת חלב ודבש.
> דברים ו ד: שמע ישראל:  יהוה אלהינו יהוה אחד.
> דברים ו ה: ואהבת את יהוה אלהיך בכל לבבך ובכל נפשך ובכל מאדך.
> דברים ו ו: והיו הדברים האלה אשר אנכי מצוך היום על לבבך.
> דברים ו ז: ושננתם לבניך ודברת בם בשבתך בביתך ובלכתך בדרך ובשכבך ובקומך.
> דברים ו ח: וקשרתם לאות על ידך; והיו לטטפת בין עיניך.
> דברים ו ט: וכתבתם על מזזות ביתך ובשעריך.
> דברים ו י: והיה כי יביאך יהוה אלהיך אל הארץ אשר נשבע לאבתיך לאברהם ליצחק וליעקב לתת לך:  ערים גדלת וטבת אשר לא בנית.
> דברים ו יא: ובתים מלאים כל טוב אשר לא מלאת וברת חצובים אשר לא חצבת כרמים וזיתים אשר לא נטעת; ואכלת ושבעת.
> דברים ו יב: השמר לך פן תשכח את יהוה אשר הוציאך מארץ מצרים מבית עבדים.
> דברים ו יג: את יהוה אלהיך תירא ואתו תעבד; ובשמו תשבע.
> דברים ו יד: לא תלכון אחרי אלהים אחרים מאלהי העמים אשר סביבותיכם.
> דברים ו טו: כי אל קנא יהוה אלהיך בקרבך:  פן יחרה אף יהוה אלהיך בך והשמידך מעל פני האדמה.
> דברים ו טז: לא תנסו את יהוה אלהיכם כאשר נסיתם במסה.
> דברים ו יז: שמור תשמרון את מצות יהוה אלהיכם ועדתיו וחקיו אשר צוך.
> דברים ו יח: ועשית הישר והטוב בעיני יהוה למען ייטב לך ובאת וירשת את הארץ הטבה אשר נשבע יהוה לאבתיך.
> דברים ו יט: להדף את כל איביך מפניך כאשר דבר יהוה.
> דברים ו כ: כי ישאלך בנך מחר לאמר:  מה העדת והחקים והמשפטים אשר צוה יהוה אלהינו אתכם.
> דברים ו כא: ואמרת לבנך עבדים היינו לפרעה במצרים; ויציאנו יהוה ממצרים ביד חזקה.
> דברים ו כב: ויתן יהוה אותת ומפתים גדלים ורעים במצרים בפרעה ובכל ביתו לעינינו.
> דברים ו כג: ואותנו הוציא משם למען הביא אתנו לתת לנו את הארץ אשר נשבע לאבתינו.
> דברים ו כד: ויצונו יהוה לעשות את כל החקים האלה ליראה את יהוה אלהינו לטוב לנו כל הימים לחיתנו כהיום הזה.
> דברים ו כה: וצדקה תהיה לנו:  כי נשמר לעשות את כל המצוה הזאת לפני יהוה אלהינו כאשר צונו.
> דברים ז א: כי יביאך יהוה אלהיך אל הארץ אשר אתה בא שמה לרשתה; ונשל גוים רבים מפניך החתי והגרגשי והאמרי והכנעני והפרזי והחוי והיבוסי שבעה גוים רבים ועצומים ממך.
> דברים ז ב: ונתנם יהוה אלהיך לפניך והכיתם:  החרם תחרים אתם לא תכרת להם ברית ולא תחנם.
> דברים ז ג: ולא תתחתן בם:  בתך לא תתן לבנו ובתו לא תקח לבנך.
> דברים ז ד: כי יסיר את בנך מאחרי ועבדו אלהים אחרים; וחרה אף יהוה בכם והשמידך מהר.
> דברים ז ה: כי אם כה תעשו להם מזבחתיהם תתצו ומצבתם תשברו; ואשירהם תגדעון ופסיליהם תשרפון באש.
> דברים ז ו: כי עם קדוש אתה ליהוה אלהיך:  בך בחר יהוה אלהיך להיות לו לעם סגלה מכל העמים אשר על פני האדמה.
> דברים ז ז: לא מרבכם מכל העמים חשק יהוה בכם ויבחר בכם:  כי אתם המעט מכל העמים.
> דברים ז ח: כי מאהבת יהוה אתכם ומשמרו את השבעה אשר נשבע לאבתיכם הוציא יהוה אתכם ביד חזקה; ויפדך מבית עבדים מיד פרעה מלך מצרים.
> דברים ז ט: וידעת כי יהוה אלהיך הוא האלהים:  האל הנאמן שמר הברית והחסד לאהביו ולשמרי מצותו לאלף דור.
> דברים ז י: ומשלם לשנאיו אל פניו להאבידו:  לא יאחר לשנאו אל פניו ישלם לו.
> דברים ז יא: ושמרת את המצוה ואת החקים ואת המשפטים אשר אנכי מצוך היום לעשותם.
> דברים ז יב: והיה עקב תשמעון את המשפטים האלה ושמרתם ועשיתם אתם ושמר יהוה אלהיך לך את הברית ואת החסד אשר נשבע לאבתיך.
> דברים ז יג: ואהבך וברכך והרבך; וברך פרי בטנך ופרי אדמתך דגנך ותירשך ויצהרך שגר אלפיך ועשתרת צאנך על האדמה אשר נשבע לאבתיך לתת לך.
> דברים ז יד: ברוך תהיה מכל העמים:  לא יהיה בך עקר ועקרה ובבהמתך.
> דברים ז טו: והסיר יהוה ממך כל חלי; וכל מדוי מצרים הרעים אשר ידעת לא ישימם בך ונתנם בכל שנאיך.
> דברים ז טז: ואכלת את כל העמים אשר יהוה אלהיך נתן לך לא תחוס עינך עליהם; ולא תעבד את אלהיהם כי מוקש הוא לך.
> דברים ז יז: כי תאמר בלבבך רבים הגוים האלה ממני; איכה אוכל להורישם.
> דברים ז יח: לא תירא מהם:  זכר תזכר את אשר עשה יהוה אלהיך לפרעה ולכל מצרים.
> דברים ז יט: המסת הגדלת אשר ראו עיניך והאתת והמפתים והיד החזקה והזרע הנטויה אשר הוצאך יהוה אלהיך; כן יעשה יהוה אלהיך לכל העמים אשר אתה ירא מפניהם.
> דברים ז כ: וגם את הצרעה ישלח יהוה אלהיך בם:  עד אבד הנשארים והנסתרים מפניך.
> דברים ז כא: לא תערץ מפניהם:  כי יהוה אלהיך בקרבך אל גדול ונורא.
> דברים ז כב: ונשל יהוה אלהיך את הגוים האל מפניך מעט מעט:  לא תוכל כלתם מהר פן תרבה עליך חית השדה.
> דברים ז כג: ונתנם יהוה אלהיך לפניך; והמם מהומה גדלה עד השמדם.
> דברים ז כד: ונתן מלכיהם בידך והאבדת את שמם מתחת השמים:  לא יתיצב איש בפניך עד השמדך אתם.
> דברים ז כה: פסילי אלהיהם תשרפון באש; לא תחמד כסף וזהב עליהם ולקחת לך פן תוקש בו כי תועבת יהוה אלהיך הוא.
> דברים ז כו: ולא תביא תועבה אל ביתך והיית חרם כמהו; שקץ תשקצנו ותעב תתעבנו כי חרם הוא.
> דברים ח א: כל המצוה אשר אנכי מצוך היום תשמרון לעשות:  למען תחיון ורביתם ובאתם וירשתם את הארץ אשר נשבע יהוה לאבתיכם.
> דברים ח ב: וזכרת את כל הדרך אשר הוליכך יהוה אלהיך זה ארבעים שנה במדבר:  למען ענתך לנסתך לדעת את אשר בלבבך התשמר מצותו אם לא.
> דברים ח ג: ויענך וירעבך ויאכלך את המן אשר לא ידעת ולא ידעון אבתיך:  למען הודיעך כי לא על הלחם לבדו יחיה האדם כי על כל מוצא פי יהוה יחיה האדם.
> דברים ח ד: שמלתך לא בלתה מעליך ורגלך לא בצקה זה ארבעים שנה.
> דברים ח ה: וידעת עם לבבך:  כי כאשר ייסר איש את בנו יהוה אלהיך מיסרך.
> דברים ח ו: ושמרת את מצות יהוה אלהיך ללכת בדרכיו וליראה אתו.
> דברים ח ז: כי יהוה אלהיך מביאך אל ארץ טובה:  ארץ נחלי מים עינת ותהמת יצאים בבקעה ובהר.
> דברים ח ח: ארץ חטה ושערה וגפן ותאנה ורמון; ארץ זית שמן ודבש.
> דברים ח ט: ארץ אשר לא במסכנת תאכל בה לחם לא תחסר כל בה; ארץ אשר אבניה ברזל ומהרריה תחצב נחשת.
> דברים ח י: ואכלת ושבעת וברכת את יהוה אלהיך על הארץ הטבה אשר נתן לך.
> דברים ח יא: השמר לך פן תשכח את יהוה אלהיך לבלתי שמר מצותיו ומשפטיו וחקתיו אשר אנכי מצוך היום.
> דברים ח יב: פן תאכל ושבעת; ובתים טבים תבנה וישבת.
> דברים ח יג: ובקרך וצאנך ירבין וכסף וזהב ירבה לך; וכל אשר לך ירבה.
> דברים ח יד: ורם לבבך; ושכחת את יהוה אלהיך המוציאך מארץ מצרים מבית עבדים.
> דברים ח טו: המוליכך במדבר הגדל והנורא נחש שרף ועקרב וצמאון אשר אין מים; המוציא לך מים מצור החלמיש.
> דברים ח טז: המאכלך מן במדבר אשר לא ידעון אבתיך:  למען ענתך ולמען נסתך להיטבך באחריתך.
> דברים ח יז: ואמרת בלבבך:  כחי ועצם ידי עשה לי את החיל הזה.
> דברים ח יח: וזכרת את יהוה אלהיך כי הוא הנתן לך כח לעשות חיל:  למען הקים את בריתו אשר נשבע לאבתיך כיום הזה.
> דברים ח יט: והיה אם שכח תשכח את יהוה אלהיך והלכת אחרי אלהים אחרים ועבדתם והשתחוית להם העדתי בכם היום כי אבד תאבדון.
> דברים ח כ: כגוים אשר יהוה מאביד מפניכם כן תאבדון:  עקב לא תשמעון בקול יהוה אלהיכם.
> דברים ט א: שמע ישראל אתה עבר היום את הירדן לבא לרשת גוים גדלים ועצמים ממך ערים גדלת ובצרת בשמים.
> דברים ט ב: עם גדול ורם בני ענקים:  אשר אתה ידעת ואתה שמעת מי יתיצב לפני בני ענק.
> דברים ט ג: וידעת היום כי יהוה אלהיך הוא העבר לפניך אש אכלה הוא ישמידם והוא יכניעם לפניך; והורשתם והאבדתם מהר כאשר דבר יהוה לך.
> דברים ט ד: אל תאמר בלבבך בהדף יהוה אלהיך אתם מלפניך לאמר בצדקתי הביאני יהוה לרשת את הארץ הזאת:  וברשעת הגוים האלה יהוה מורישם מפניך.
> דברים ט ה: לא בצדקתך ובישר לבבך אתה בא לרשת את ארצם:  כי ברשעת הגוים האלה יהוה אלהיך מורישם מפניך ולמען הקים את הדבר אשר נשבע יהוה לאבתיך לאברהם ליצחק וליעקב.
> דברים ט ו: וידעת כי לא בצדקתך יהוה אלהיך נתן לך את הארץ הטובה הזאת לרשתה:  כי עם קשה ערף אתה.
> דברים ט ז: זכר אל תשכח את אשר הקצפת את יהוה אלהיך במדבר:  למן היום אשר יצאת מארץ מצרים עד באכם עד המקום הזה ממרים הייתם עם יהוה.
> דברים ט ח: ובחרב הקצפתם את יהוה; ויתאנף יהוה בכם להשמיד אתכם.
> דברים ט ט: בעלתי ההרה לקחת לוחת האבנים לוחת הברית אשר כרת יהוה עמכם; ואשב בהר ארבעים יום וארבעים לילה לחם לא אכלתי ומים לא שתיתי.
> דברים ט י: ויתן יהוה אלי את שני לוחת האבנים כתבים באצבע אלהים; ועליהם ככל הדברים אשר דבר יהוה עמכם בהר מתוך האש ביום הקהל.
> דברים ט יא: ויהי מקץ ארבעים יום וארבעים לילה; נתן יהוה אלי את שני לחת האבנים לחות הברית.
> דברים ט יב: ויאמר יהוה אלי קום רד מהר מזה כי שחת עמך אשר הוצאת ממצרים:  סרו מהר מן הדרך אשר צויתם עשו להם מסכה.
> דברים ט יג: ויאמר יהוה אלי לאמר:  ראיתי את העם הזה והנה עם קשה ערף הוא.
> דברים ט יד: הרף ממני ואשמידם ואמחה את שמם מתחת השמים; ואעשה אותך לגוי עצום ורב ממנו.
> דברים ט טו: ואפן וארד מן ההר וההר בער באש; ושני לוחת הברית על שתי ידי.
> דברים ט טז: וארא והנה חטאתם ליהוה אלהיכם עשיתם לכם עגל מסכה:  סרתם מהר מן הדרך אשר צוה יהוה אתכם.
> דברים ט יז: ואתפש בשני הלחת ואשלכם מעל שתי ידי; ואשברם לעיניכם.
> דברים ט יח: ואתנפל לפני יהוה כראשנה ארבעים יום וארבעים לילה לחם לא אכלתי ומים לא שתיתי:  על כל חטאתכם אשר חטאתם לעשות הרע בעיני יהוה להכעיסו.
> דברים ט יט: כי יגרתי מפני האף והחמה אשר קצף יהוה עליכם להשמיד אתכם; וישמע יהוה אלי גם בפעם ההוא.
> דברים ט כ: ובאהרן התאנף יהוה מאד להשמידו; ואתפלל גם בעד אהרן בעת ההוא.
> דברים ט כא: ואת חטאתכם אשר עשיתם את העגל לקחתי ואשרף אתו באש ואכת אתו טחון היטב עד אשר דק לעפר; ואשלך את עפרו אל הנחל הירד מן ההר.
> דברים ט כב: ובתבערה ובמסה ובקברת התאוה מקצפים הייתם את יהוה.
> דברים ט כג: ובשלח יהוה אתכם מקדש ברנע לאמר עלו ורשו את הארץ אשר נתתי לכם; ותמרו את פי יהוה אלהיכם ולא האמנתם לו ולא שמעתם בקלו.
> דברים ט כד: ממרים הייתם עם יהוה מיום דעתי אתכם.
> דברים ט כה: ואתנפל לפני יהוה את ארבעים היום ואת ארבעים הלילה אשר התנפלתי:  כי אמר יהוה להשמיד אתכם.
> דברים ט כו: ואתפלל אל יהוה ואמר אדני יהוה אל תשחת עמך ונחלתך אשר פדית בגדלך אשר הוצאת ממצרים ביד חזקה.
> דברים ט כז: זכר לעבדיך לאברהם ליצחק וליעקב:  אל תפן אל קשי העם הזה ואל רשעו ואל חטאתו.
> דברים ט כח: פן יאמרו הארץ אשר הוצאתנו משם מבלי יכלת יהוה להביאם אל הארץ אשר דבר להם; ומשנאתו אותם הוציאם להמתם במדבר.
> דברים ט כט: והם עמך ונחלתך אשר הוצאת בכחך הגדל ובזרעך הנטויה.
> דברים י א: בעת ההוא אמר יהוה אלי פסל לך שני לוחת אבנים כראשנים ועלה אלי ההרה; ועשית לך ארון עץ.
> דברים י ב: ואכתב על הלחת את הדברים אשר היו על הלחת הראשנים אשר שברת; ושמתם בארון.
> דברים י ג: ואעש ארון עצי שטים ואפסל שני לחת אבנים כראשנים; ואעל ההרה ושני הלחת בידי.
> דברים י ד: ויכתב על הלחת כמכתב הראשון את עשרת הדברים אשר דבר יהוה אליכם בהר מתוך האש ביום הקהל; ויתנם יהוה אלי.
> דברים י ה: ואפן וארד מן ההר ואשם את הלחת בארון אשר עשיתי; ויהיו שם כאשר צוני יהוה.
> דברים י ו: ובני ישראל נסעו מבארת בני יעקן מוסרה; שם מת אהרן ויקבר שם ויכהן אלעזר בנו תחתיו.
> דברים י ז: משם נסעו הגדגדה; ומן הגדגדה יטבתה ארץ נחלי מים.
> דברים י ח: בעת ההוא הבדיל יהוה את שבט הלוי לשאת את ארון ברית יהוה לעמד לפני יהוה לשרתו ולברך בשמו עד היום הזה.
> דברים י ט: על כן לא היה ללוי חלק ונחלה עם אחיו:  יהוה הוא נחלתו כאשר דבר יהוה אלהיך לו.
> דברים י י: ואנכי עמדתי בהר כימים הראשנים ארבעים יום וארבעים לילה; וישמע יהוה אלי גם בפעם ההוא לא אבה יהוה השחיתך.
> דברים י יא: ויאמר יהוה אלי קום לך למסע לפני העם; ויבאו ויירשו את הארץ אשר נשבעתי לאבתם לתת להם.
> דברים י יב: ועתה ישראל מה יהוה אלהיך שאל מעמך:  כי אם ליראה את יהוה אלהיך ללכת בכל דרכיו ולאהבה אתו ולעבד את יהוה אלהיך בכל לבבך ובכל נפשך.
> דברים י יג: לשמר את מצות יהוה ואת חקתיו אשר אנכי מצוך היום לטוב לך.
> דברים י יד: הן ליהוה אלהיך השמים ושמי השמים הארץ וכל אשר בה.
> דברים י טו: רק באבתיך חשק יהוה לאהבה אותם; ויבחר בזרעם אחריהם בכם מכל העמים כיום הזה.
> דברים י טז: ומלתם את ערלת לבבכם; וערפכם לא תקשו עוד.
> דברים י יז: כי יהוה אלהיכם הוא אלהי האלהים ואדני האדנים:  האל הגדל הגבר והנורא אשר לא ישא פנים ולא יקח שחד.
> דברים י יח: עשה משפט יתום ואלמנה; ואהב גר לתת לו לחם ושמלה.
> דברים י יט: ואהבתם את הגר:  כי גרים הייתם בארץ מצרים.
> דברים י כ: את יהוה אלהיך תירא אתו תעבד; ובו תדבק ובשמו תשבע.
> דברים י כא: הוא תהלתך והוא אלהיך אשר עשה אתך את הגדלת ואת הנוראת האלה אשר ראו עיניך.
> דברים י כב: בשבעים נפש ירדו אבתיך מצרימה; ועתה שמך יהוה אלהיך ככוכבי השמים לרב.
> דברים יא א: ואהבת את יהוה אלהיך; ושמרת משמרתו וחקתיו ומשפטיו ומצותיו כל הימים.
> דברים יא ב: וידעתם היום כי לא את בניכם אשר לא ידעו ואשר לא ראו את מוסר יהוה אלהיכם:  את גדלו את ידו החזקה וזרעו הנטויה.
> דברים יא ג: ואת אתתיו ואת מעשיו אשר עשה בתוך מצרים לפרעה מלך מצרים ולכל ארצו.
> דברים יא ד: ואשר עשה לחיל מצרים לסוסיו ולרכבו אשר הציף את מי ים סוף על פניהם ברדפם אחריכם; ויאבדם יהוה עד היום הזה.
> דברים יא ה: ואשר עשה לכם במדבר עד באכם עד המקום הזה.
> דברים יא ו: ואשר עשה לדתן ולאבירם בני אליאב בן ראובן אשר פצתה הארץ את פיה ותבלעם ואת בתיהם ואת אהליהם ואת כל היקום אשר ברגליהם בקרב כל ישראל.
> דברים יא ז: כי עיניכם הראת את כל מעשה יהוה הגדל אשר עשה.
> דברים יא ח: ושמרתם את כל המצוה אשר אנכי מצוך היום למען תחזקו ובאתם וירשתם את הארץ אשר אתם עברים שמה לרשתה.
> דברים יא ט: ולמען תאריכו ימים על האדמה אשר נשבע יהוה לאבתיכם לתת להם ולזרעם ארץ זבת חלב ודבש.
> דברים יא י: כי הארץ אשר אתה בא שמה לרשתה לא כארץ מצרים הוא אשר יצאתם משם:  אשר תזרע את זרעך והשקית ברגלך כגן הירק.
> דברים יא יא: והארץ אשר אתם עברים שמה לרשתה ארץ הרים ובקעת; למטר השמים תשתה מים.
> דברים יא יב: ארץ אשר יהוה אלהיך דרש אתה:  תמיד עיני יהוה אלהיך בה מרשית השנה ועד אחרית שנה.
> דברים יא יג: והיה אם שמע תשמעו אל מצותי אשר אנכי מצוה אתכם היום לאהבה את יהוה אלהיכם ולעבדו בכל לבבכם ובכל נפשכם.
> דברים יא יד: ונתתי מטר ארצכם בעתו יורה ומלקוש; ואספת דגנך ותירשך ויצהרך.
> דברים יא טו: ונתתי עשב בשדך לבהמתך; ואכלת ושבעת.
> דברים יא טז: השמרו לכם פן יפתה לבבכם; וסרתם ועבדתם אלהים אחרים והשתחויתם להם.
> דברים יא יז: וחרה אף יהוה בכם ועצר את השמים ולא יהיה מטר והאדמה לא תתן את יבולה; ואבדתם מהרה מעל הארץ הטבה אשר יהוה נתן לכם.
> דברים יא יח: ושמתם את דברי אלה על לבבכם ועל נפשכם; וקשרתם אתם לאות על ידכם והיו לטוטפת בין עיניכם.
> דברים יא יט: ולמדתם אתם את בניכם לדבר בם בשבתך בביתך ובלכתך בדרך ובשכבך ובקומך.
> דברים יא כ: וכתבתם על מזוזות ביתך ובשעריך.
> דברים יא כא: למען ירבו ימיכם וימי בניכם על האדמה אשר נשבע יהוה לאבתיכם לתת להם כימי השמים על הארץ.
> דברים יא כב: כי אם שמר תשמרון את כל המצוה הזאת אשר אנכי מצוה אתכם לעשתה:  לאהבה את יהוה אלהיכם ללכת בכל דרכיו ולדבקה בו.
> דברים יא כג: והוריש יהוה את כל הגוים האלה מלפניכם; וירשתם גוים גדלים ועצמים מכם.
> דברים יא כד: כל המקום אשר תדרך כף רגלכם בו לכם יהיה:  מן המדבר והלבנון מן הנהר נהר פרת ועד הים האחרון יהיה גבלכם.
> דברים יא כה: לא יתיצב איש בפניכם:  פחדכם ומוראכם יתן יהוה אלהיכם על פני כל הארץ אשר תדרכו בה כאשר דבר לכם.
> דברים יא כו: ראה אנכי נתן לפניכם היום:  ברכה וקללה.
> דברים יא כז: את הברכה אשר תשמעו אל מצות יהוה אלהיכם אשר אנכי מצוה אתכם היום.
> דברים יא כח: והקללה אם לא תשמעו אל מצות יהוה אלהיכם וסרתם מן הדרך אשר אנכי מצוה אתכם היום:  ללכת אחרי אלהים אחרים אשר לא ידעתם.
> דברים יא כט: והיה כי יביאך יהוה אלהיך אל הארץ אשר אתה בא שמה לרשתה ונתתה את הברכה על הר גרזים ואת הקללה על הר עיבל.
> דברים יא ל: הלא המה בעבר הירדן אחרי דרך מבוא השמש בארץ הכנעני הישב בערבה מול הגלגל אצל אלוני מרה.
> דברים יא לא: כי אתם עברים את הירדן לבא לרשת את הארץ אשר יהוה אלהיכם נתן לכם; וירשתם אתה וישבתם בה.
> דברים יא לב: ושמרתם לעשות את כל החקים ואת המשפטים אשר אנכי נתן לפניכם היום.
> דברים יב א: אלה החקים והמשפטים אשר תשמרון לעשות בארץ אשר נתן יהוה אלהי אבתיך לך לרשתה:  כל הימים אשר אתם חיים על האדמה.
> דברים יב ב: אבד תאבדון את כל המקמות אשר עבדו שם הגוים אשר אתם ירשים אתם את אלהיהם:  על ההרים הרמים ועל הגבעות ותחת כל עץ רענן.
> דברים יב ג: ונתצתם את מזבחתם ושברתם את מצבתם ואשריהם תשרפון באש ופסילי אלהיהם תגדעון; ואבדתם את שמם מן המקום ההוא.
> דברים יב ד: לא תעשון כן ליהוה אלהיכם.
> דברים יב ה: כי אם אל המקום אשר יבחר יהוה אלהיכם מכל שבטיכם לשום את שמו שם לשכנו תדרשו ובאת שמה.
> דברים יב ו: והבאתם שמה עלתיכם וזבחיכם ואת מעשרתיכם ואת תרומת ידכם; ונדריכם ונדבתיכם ובכרת בקרכם וצאנכם.
> דברים יב ז: ואכלתם שם לפני יהוה אלהיכם ושמחתם בכל משלח ידכם אתם ובתיכם אשר ברכך יהוה אלהיך.
> דברים יב ח: לא תעשון ככל אשר אנחנו עשים פה היום:  איש כל הישר בעיניו.
> דברים יב ט: כי לא באתם עד עתה אל המנוחה ואל הנחלה אשר יהוה אלהיך נתן לך.
> דברים יב י: ועברתם את הירדן וישבתם בארץ אשר יהוה אלהיכם מנחיל אתכם; והניח לכם מכל איביכם מסביב וישבתם בטח.
> דברים יב יא: והיה המקום אשר יבחר יהוה אלהיכם בו לשכן שמו שם שמה תביאו את כל אשר אנכי מצוה אתכם:  עולתיכם וזבחיכם מעשרתיכם ותרמת ידכם וכל מבחר נדריכם אשר תדרו ליהוה.
> דברים יב יב: ושמחתם לפני יהוה אלהיכם אתם ובניכם ובנתיכם ועבדיכם ואמהתיכם; והלוי אשר בשעריכם כי אין לו חלק ונחלה אתכם.
> דברים יב יג: השמר לך פן תעלה עלתיך בכל מקום אשר תראה.
> דברים יב יד: כי אם במקום אשר יבחר יהוה באחד שבטיך שם תעלה עלתיך; ושם תעשה כל אשר אנכי מצוך.
> דברים יב טו: רק בכל אות נפשך תזבח ואכלת בשר כברכת יהוה אלהיך אשר נתן לך בכל שעריך; הטמא והטהור יאכלנו כצבי וכאיל.
> דברים יב טז: רק הדם לא תאכלו:  על הארץ תשפכנו כמים.
> דברים יב יז: לא תוכל לאכל בשעריך מעשר דגנך ותירשך ויצהרך ובכרת בקרך וצאנך; וכל נדריך אשר תדר ונדבתיך ותרומת ידך.
> דברים יב יח: כי אם לפני יהוה אלהיך תאכלנו במקום אשר יבחר יהוה אלהיך בו אתה ובנך ובתך ועבדך ואמתך והלוי אשר בשעריך; ושמחת לפני יהוה אלהיך בכל משלח ידך.
> דברים יב יט: השמר לך פן תעזב את הלוי כל ימיך על אדמתך.
> דברים יב כ: כי ירחיב יהוה אלהיך את גבלך כאשר דבר לך ואמרת אכלה בשר כי תאוה נפשך לאכל בשר בכל אות נפשך תאכל בשר.
> דברים יב כא: כי ירחק ממך המקום אשר יבחר יהוה אלהיך לשום שמו שם וזבחת מבקרך ומצאנך אשר נתן יהוה לך כאשר צויתך ואכלת בשעריך בכל אות נפשך.
> דברים יב כב: אך כאשר יאכל את הצבי ואת האיל כן תאכלנו:  הטמא והטהור יחדו יאכלנו.
> דברים יב כג: רק חזק לבלתי אכל הדם כי הדם הוא הנפש; ולא תאכל הנפש עם הבשר.
> דברים יב כד: לא תאכלנו:  על הארץ תשפכנו כמים.
> דברים יב כה: לא תאכלנו למען ייטב לך ולבניך אחריך כי תעשה הישר בעיני יהוה.
> דברים יב כו: רק קדשיך אשר יהיו לך ונדריך תשא ובאת אל המקום אשר יבחר יהוה.
> דברים יב כז: ועשית עלתיך הבשר והדם על מזבח יהוה אלהיך; ודם זבחיך ישפך על מזבח יהוה אלהיך והבשר תאכל.
> דברים יב כח: שמר ושמעת את כל הדברים האלה אשר אנכי מצוך:  למען ייטב לך ולבניך אחריך עד עולם כי תעשה הטוב והישר בעיני יהוה אלהיך.
> דברים יב כט: כי יכרית יהוה אלהיך את הגוים אשר אתה בא שמה לרשת אותם מפניך; וירשת אתם וישבת בארצם.
> דברים יב ל: השמר לך פן תנקש אחריהם אחרי השמדם מפניך; ופן תדרש לאלהיהם לאמר איכה יעבדו הגוים האלה את אלהיהם ואעשה כן גם אני.
> דברים יב לא: לא תעשה כן ליהוה אלהיך:  כי כל תועבת יהוה אשר שנא עשו לאלהיהם כי גם את בניהם ואת בנתיהם ישרפו באש לאלהיהם.
> דברים יג א: את כל הדבר אשר אנכי מצוה אתכם אתו תשמרו לעשות:  לא תסף עליו ולא תגרע ממנו.
> דברים יג ב: כי יקום בקרבך נביא או חלם חלום; ונתן אליך אות או מופת.
> דברים יג ג: ובא האות והמופת אשר דבר אליך לאמר:  נלכה אחרי אלהים אחרים אשר לא ידעתם ונעבדם.
> דברים יג ד: לא תשמע אל דברי הנביא ההוא או אל חולם החלום ההוא:  כי מנסה יהוה אלהיכם אתכם לדעת הישכם אהבים את יהוה אלהיכם בכל לבבכם ובכל נפשכם.
> דברים יג ה: אחרי יהוה אלהיכם תלכו ואתו תיראו; ואת מצותיו תשמרו ובקלו תשמעו ואתו תעבדו ובו תדבקון.
> דברים יג ו: והנביא ההוא או חלם החלום ההוא יומת כי דבר סרה על יהוה אלהיכם המוציא אתכם מארץ מצרים והפדך מבית עבדים להדיחך מן הדרך אשר צוך יהוה אלהיך ללכת בה; ובערת הרע מקרבך.
> דברים יג ז: כי יסיתך אחיך בן אמך או בנך או בתך או אשת חיקך או רעך אשר כנפשך בסתר לאמר:  נלכה ונעבדה אלהים אחרים אשר לא ידעת אתה ואבתיך.
> דברים יג ח: מאלהי העמים אשר סביבתיכם הקרבים אליך או הרחקים ממך מקצה הארץ ועד קצה הארץ.
> דברים יג ט: לא תאבה לו ולא תשמע אליו; ולא תחוס עינך עליו ולא תחמל ולא תכסה עליו.
> דברים יג י: כי הרג תהרגנו ידך תהיה בו בראשונה להמיתו; ויד כל העם באחרנה.
> דברים יג יא: וסקלתו באבנים ומת:  כי בקש להדיחך מעל יהוה אלהיך המוציאך מארץ מצרים מבית עבדים.
> דברים יג יב: וכל ישראל ישמעו ויראון; ולא יוספו לעשות כדבר הרע הזה בקרבך.
> דברים יג יג: כי תשמע באחת עריך אשר יהוה אלהיך נתן לך לשבת שם לאמר.
> דברים יג יד: יצאו אנשים בני בליעל מקרבך וידיחו את ישבי עירם לאמר:  נלכה ונעבדה אלהים אחרים אשר לא ידעתם.
> דברים יג טו: ודרשת וחקרת ושאלת היטב; והנה אמת נכון הדבר נעשתה התועבה הזאת בקרבך.
> דברים יג טז: הכה תכה את ישבי העיר ההוא לפי חרב:  החרם אתה ואת כל אשר בה ואת בהמתה לפי חרב.
> דברים יג יז: ואת כל שללה תקבץ אל תוך רחבה ושרפת באש את העיר ואת כל שללה כליל ליהוה אלהיך; והיתה תל עולם לא תבנה עוד.
> דברים יג יח: ולא ידבק בידך מאומה מן החרם למען ישוב יהוה מחרון אפו ונתן לך רחמים ורחמך והרבך כאשר נשבע לאבתיך.
> דברים יג יט: כי תשמע בקול יהוה אלהיך לשמר את כל מצותיו אשר אנכי מצוך היום לעשות הישר בעיני יהוה אלהיך.
> דברים יד א: בנים אתם ליהוה אלהיכם:  לא תתגדדו ולא תשימו קרחה בין עיניכם למת.
> דברים יד ב: כי עם קדוש אתה ליהוה אלהיך; ובך בחר יהוה להיות לו לעם סגלה מכל העמים אשר על פני האדמה.
> דברים יד ג: לא תאכל כל תועבה.
> דברים יד ד: זאת הבהמה אשר תאכלו:  שור שה כשבים ושה עזים.
> דברים יד ה: איל וצבי ויחמור; ואקו ודישן ותאו וזמר.
> דברים יד ו: וכל בהמה מפרסת פרסה ושסעת שסע שתי פרסות מעלת גרה בבהמה אתה תאכלו.
> דברים יד ז: אך את זה לא תאכלו ממעלי הגרה וממפריסי הפרסה השסועה:  את הגמל ואת הארנבת ואת השפן כי מעלה גרה המה ופרסה לא הפריסו טמאים הם לכם.
> דברים יד ח: ואת החזיר כי מפריס פרסה הוא ולא גרה טמא הוא לכם; מבשרם לא תאכלו ובנבלתם לא תגעו.
> דברים יד ט: את זה תאכלו מכל אשר במים:  כל אשר לו סנפיר וקשקשת תאכלו.
> דברים יד י: וכל אשר אין לו סנפיר וקשקשת לא תאכלו טמא הוא לכם.
> דברים יד יא: כל צפור טהרה תאכלו.
> דברים יד יב: וזה אשר לא תאכלו מהם:  הנשר והפרס והעזניה.
> דברים יד יג: והראה ואת האיה והדיה למינה.
> דברים יד יד: ואת כל ערב למינו.
> דברים יד טו: ואת בת היענה ואת התחמס ואת השחף; ואת הנץ למינהו.
> דברים יד טז: את הכוס ואת הינשוף והתנשמת.
> דברים יד יז: והקאת ואת הרחמה ואת השלך.
> דברים יד יח: והחסידה והאנפה למינה; והדוכיפת והעטלף.
> דברים יד יט: וכל שרץ העוף טמא הוא לכם:  לא יאכלו.
> דברים יד כ: כל עוף טהור תאכלו.
> דברים יד כא: לא תאכלו כל נבלה לגר אשר בשעריך תתננה ואכלה או מכר לנכרי כי עם קדוש אתה ליהוה אלהיך; לא תבשל גדי בחלב אמו.
> דברים יד כב: עשר תעשר את כל תבואת זרעך היצא השדה שנה שנה.
> דברים יד כג: ואכלת לפני יהוה אלהיך במקום אשר יבחר לשכן שמו שם מעשר דגנך תירשך ויצהרך ובכרת בקרך וצאנך:  למען תלמד ליראה את יהוה אלהיך כל הימים.
> דברים יד כד: וכי ירבה ממך הדרך כי לא תוכל שאתו כי ירחק ממך המקום אשר יבחר יהוה אלהיך לשום שמו שם:  כי יברכך יהוה אלהיך.
> דברים יד כה: ונתתה בכסף; וצרת הכסף בידך והלכת אל המקום אשר יבחר יהוה אלהיך בו.
> דברים יד כו: ונתתה הכסף בכל אשר תאוה נפשך בבקר ובצאן וביין ובשכר ובכל אשר תשאלך נפשך; ואכלת שם לפני יהוה אלהיך ושמחת אתה וביתך.
> דברים יד כז: והלוי אשר בשעריך לא תעזבנו:  כי אין לו חלק ונחלה עמך.
> דברים יד כח: מקצה שלש שנים תוציא את כל מעשר תבואתך בשנה ההוא; והנחת בשעריך.
> דברים יד כט: ובא הלוי כי אין לו חלק ונחלה עמך והגר והיתום והאלמנה אשר בשעריך ואכלו ושבעו למען יברכך יהוה אלהיך בכל מעשה ידך אשר תעשה.
> דברים טו א: מקץ שבע שנים תעשה שמטה.
> דברים טו ב: וזה דבר השמטה שמוט כל בעל משה ידו אשר ישה ברעהו:  לא יגש את רעהו ואת אחיו כי קרא שמטה ליהוה.
> דברים טו ג: את הנכרי תגש; ואשר יהיה לך את אחיך תשמט ידך.
> דברים טו ד: אפס כי לא יהיה בך אביון:  כי ברך יברכך יהוה בארץ אשר יהוה אלהיך נתן לך נחלה לרשתה.
> דברים טו ה: רק אם שמוע תשמע בקול יהוה אלהיך לשמר לעשות את כל המצוה הזאת אשר אנכי מצוך היום.
> דברים טו ו: כי יהוה אלהיך ברכך כאשר דבר לך; והעבטת גוים רבים ואתה לא תעבט ומשלת בגוים רבים ובך לא ימשלו.
> דברים טו ז: כי יהיה בך אביון מאחד אחיך באחד שעריך בארצך אשר יהוה אלהיך נתן לך לא תאמץ את לבבך ולא תקפץ את ידך מאחיך האביון.
> דברים טו ח: כי פתח תפתח את ידך לו; והעבט תעביטנו די מחסרו אשר יחסר לו.
> דברים טו ט: השמר לך פן יהיה דבר עם לבבך בליעל לאמר קרבה שנת השבע שנת השמטה ורעה עינך באחיך האביון ולא תתן לו; וקרא עליך אל יהוה והיה בך חטא.
> דברים טו י: נתון תתן לו ולא ירע לבבך בתתך לו:  כי בגלל הדבר הזה יברכך יהוה אלהיך בכל מעשך ובכל משלח ידך.
> דברים טו יא: כי לא יחדל אביון מקרב הארץ; על כן אנכי מצוך לאמר פתח תפתח את ידך לאחיך לעניך ולאבינך בארצך.
> דברים טו יב: כי ימכר לך אחיך העברי או העבריה ועבדך שש שנים; ובשנה השביעת תשלחנו חפשי מעמך.
> דברים טו יג: וכי תשלחנו חפשי מעמך לא תשלחנו ריקם.
> דברים טו יד: העניק תעניק לו מצאנך ומגרנך ומיקבך:  אשר ברכך יהוה אלהיך תתן לו.
> דברים טו טו: וזכרת כי עבד היית בארץ מצרים ויפדך יהוה אלהיך; על כן אנכי מצוך את הדבר הזה היום.
> דברים טו טז: והיה כי יאמר אליך לא אצא מעמך:  כי אהבך ואת ביתך כי טוב לו עמך.
> דברים טו יז: ולקחת את המרצע ונתתה באזנו ובדלת והיה לך עבד עולם; ואף לאמתך תעשה כן.
> דברים טו יח: לא יקשה בעינך בשלחך אתו חפשי מעמך כי משנה שכר שכיר עבדך שש שנים; וברכך יהוה אלהיך בכל אשר תעשה.
> דברים טו יט: כל הבכור אשר יולד בבקרך ובצאנך הזכר תקדיש ליהוה אלהיך:  לא תעבד בבכר שורך ולא תגז בכור צאנך.
> דברים טו כ: לפני יהוה אלהיך תאכלנו שנה בשנה במקום אשר יבחר יהוה אתה וביתך.
> דברים טו כא: וכי יהיה בו מום פסח או עור כל מום רע לא תזבחנו ליהוה אלהיך.
> דברים טו כב: בשעריך תאכלנו הטמא והטהור יחדו כצבי וכאיל.
> דברים טו כג: רק את דמו לא תאכל:  על הארץ תשפכנו כמים.
> דברים טז א: שמור את חדש האביב ועשית פסח ליהוה אלהיך:  כי בחדש האביב הוציאך יהוה אלהיך ממצרים לילה.
> דברים טז ב: וזבחת פסח ליהוה אלהיך צאן ובקר במקום אשר יבחר יהוה לשכן שמו שם.
> דברים טז ג: לא תאכל עליו חמץ שבעת ימים תאכל עליו מצות לחם עני:  כי בחפזון יצאת מארץ מצרים למען תזכר את יום צאתך מארץ מצרים כל ימי חייך.
> דברים טז ד: ולא יראה לך שאר בכל גבלך שבעת ימים; ולא ילין מן הבשר אשר תזבח בערב ביום הראשון לבקר.
> דברים טז ה: לא תוכל לזבח את הפסח באחד שעריך אשר יהוה אלהיך נתן לך.
> דברים טז ו: כי אם אל המקום אשר יבחר יהוה אלהיך לשכן שמו שם תזבח את הפסח בערב:  כבוא השמש מועד צאתך ממצרים.
> דברים טז ז: ובשלת ואכלת במקום אשר יבחר יהוה אלהיך בו; ופנית בבקר והלכת לאהליך.
> דברים טז ח: ששת ימים תאכל מצות; וביום השביעי עצרת ליהוה אלהיך לא תעשה מלאכה.
> דברים טז ט: שבעה שבעת תספר לך:  מהחל חרמש בקמה תחל לספר שבעה שבעות.
> דברים טז י: ועשית חג שבעות ליהוה אלהיך מסת נדבת ידך אשר תתן:  כאשר יברכך יהוה אלהיך.
> דברים טז יא: ושמחת לפני יהוה אלהיך אתה ובנך ובתך ועבדך ואמתך והלוי אשר בשעריך והגר והיתום והאלמנה אשר בקרבך במקום אשר יבחר יהוה אלהיך לשכן שמו שם.
> דברים טז יב: וזכרת כי עבד היית במצרים; ושמרת ועשית את החקים האלה.
> דברים טז יג: חג הסכת תעשה לך שבעת ימים:  באספך מגרנך ומיקבך.
> דברים טז יד: ושמחת בחגך:  אתה ובנך ובתך ועבדך ואמתך והלוי והגר והיתום והאלמנה אשר בשעריך.
> דברים טז טו: שבעת ימים תחג ליהוה אלהיך במקום אשר יבחר יהוה:  כי יברכך יהוה אלהיך בכל תבואתך ובכל מעשה ידיך והיית אך שמח.
> דברים טז טז: שלוש פעמים בשנה יראה כל זכורך את פני יהוה אלהיך במקום אשר יבחר בחג המצות ובחג השבעות ובחג הסכות; ולא יראה את פני יהוה ריקם.
> דברים טז יז: איש כמתנת ידו כברכת יהוה אלהיך אשר נתן לך.
> דברים טז יח: שפטים ושטרים תתן לך בכל שעריך אשר יהוה אלהיך נתן לך לשבטיך; ושפטו את העם משפט צדק.
> דברים טז יט: לא תטה משפט לא תכיר פנים; ולא תקח שחד כי השחד יעור עיני חכמים ויסלף דברי צדיקם.
> דברים טז כ: צדק צדק תרדף למען תחיה וירשת את הארץ אשר יהוה אלהיך נתן לך.
> דברים טז כא: לא תטע לך אשרה כל עץ:  אצל מזבח יהוה אלהיך אשר תעשה לך.
> דברים טז כב: ולא תקים לך מצבה אשר שנא יהוה אלהיך.
> דברים יז א: לא תזבח ליהוה אלהיך שור ושה אשר יהיה בו מום כל דבר רע:  כי תועבת יהוה אלהיך הוא.
> דברים יז ב: כי ימצא בקרבך באחד שעריך אשר יהוה אלהיך נתן לך:  איש או אשה אשר יעשה את הרע בעיני יהוה אלהיך לעבר בריתו.
> דברים יז ג: וילך ויעבד אלהים אחרים וישתחו להם; ולשמש או לירח או לכל צבא השמים אשר לא צויתי.
> דברים יז ד: והגד לך ושמעת; ודרשת היטב והנה אמת נכון הדבר נעשתה התועבה הזאת בישראל.
> דברים יז ה: והוצאת את האיש ההוא או את האשה ההוא אשר עשו את הדבר הרע הזה אל שעריך את האיש או את האשה; וסקלתם באבנים ומתו.
> דברים יז ו: על פי שנים עדים או שלשה עדים יומת המת:  לא יומת על פי עד אחד.
> דברים יז ז: יד העדים תהיה בו בראשנה להמיתו ויד כל העם באחרנה; ובערת הרע מקרבך.
> דברים יז ח: כי יפלא ממך דבר למשפט בין דם לדם בין דין לדין ובין נגע לנגע דברי ריבת בשעריך:  וקמת ועלית אל המקום אשר יבחר יהוה אלהיך בו.
> דברים יז ט: ובאת אל הכהנים הלוים ואל השפט אשר יהיה בימים ההם; ודרשת והגידו לך את דבר המשפט.
> דברים יז י: ועשית על פי הדבר אשר יגידו לך מן המקום ההוא אשר יבחר יהוה; ושמרת לעשות ככל אשר יורוך.
> דברים יז יא: על פי התורה אשר יורוך ועל המשפט אשר יאמרו לך תעשה:  לא תסור מן הדבר אשר יגידו לך ימין ושמאל.
> דברים יז יב: והאיש אשר יעשה בזדון לבלתי שמע אל הכהן העמד לשרת שם את יהוה אלהיך או אל השפט ומת האיש ההוא ובערת הרע מישראל.
> דברים יז יג: וכל העם ישמעו ויראו; ולא יזידון עוד.
> דברים יז יד: כי תבא אל הארץ אשר יהוה אלהיך נתן לך וירשתה וישבתה בה; ואמרת אשימה עלי מלך ככל הגוים אשר סביבתי.
> דברים יז טו: שום תשים עליך מלך אשר יבחר יהוה אלהיך בו:  מקרב אחיך תשים עליך מלך לא תוכל לתת עליך איש נכרי אשר לא אחיך הוא.
> דברים יז טז: רק לא ירבה לו סוסים ולא ישיב את העם מצרימה למען הרבות סוס; ויהוה אמר לכם לא תספון לשוב בדרך הזה עוד.
> דברים יז יז: ולא ירבה לו נשים ולא יסור לבבו; וכסף וזהב לא ירבה לו מאד.
> דברים יז יח: והיה כשבתו על כסא ממלכתו וכתב לו את משנה התורה הזאת על ספר מלפני הכהנים הלוים.
> דברים יז יט: והיתה עמו וקרא בו כל ימי חייו למען ילמד ליראה את יהוה אלהיו לשמר את כל דברי התורה הזאת ואת החקים האלה לעשתם.
> דברים יז כ: לבלתי רום לבבו מאחיו ולבלתי סור מן המצוה ימין ושמאול למען יאריך ימים על ממלכתו הוא ובניו בקרב ישראל.
> דברים יח א: לא יהיה לכהנים הלוים כל שבט לוי חלק ונחלה עם ישראל; אשי יהוה ונחלתו יאכלון.
> דברים יח ב: ונחלה לא יהיה לו בקרב אחיו:  יהוה הוא נחלתו כאשר דבר לו.
> דברים יח ג: וזה יהיה משפט הכהנים מאת העם מאת זבחי הזבח אם שור אם שה:  ונתן לכהן הזרע והלחיים והקבה.
> דברים יח ד: ראשית דגנך תירשך ויצהרך וראשית גז צאנך תתן לו.
> דברים יח ה: כי בו בחר יהוה אלהיך מכל שבטיך:  לעמד לשרת בשם יהוה הוא ובניו כל הימים.
> דברים יח ו: וכי יבא הלוי מאחד שעריך מכל ישראל אשר הוא גר שם; ובא בכל אות נפשו אל המקום אשר יבחר יהוה.
> דברים יח ז: ושרת בשם יהוה אלהיו ככל אחיו הלוים העמדים שם לפני יהוה.
> דברים יח ח: חלק כחלק יאכלו לבד ממכריו על האבות.
> דברים יח ט: כי אתה בא אל הארץ אשר יהוה אלהיך נתן לך לא תלמד לעשות כתועבת הגוים ההם.
> דברים יח י: לא ימצא בך מעביר בנו ובתו באש קסם קסמים מעונן ומנחש ומכשף.
> דברים יח יא: וחבר חבר; ושאל אוב וידעני ודרש אל המתים.
> דברים יח יב: כי תועבת יהוה כל עשה אלה; ובגלל התועבת האלה יהוה אלהיך מוריש אותם מפניך.
> דברים יח יג: תמים תהיה עם יהוה אלהיך.
> דברים יח יד: כי הגוים האלה אשר אתה יורש אותם אל מעננים ואל קסמים ישמעו; ואתה לא כן נתן לך יהוה אלהיך.
> דברים יח טו: נביא מקרבך מאחיך כמני יקים לך יהוה אלהיך:  אליו תשמעון.
> דברים יח טז: ככל אשר שאלת מעם יהוה אלהיך בחרב ביום הקהל לאמר:  לא אסף לשמע את קול יהוה אלהי ואת האש הגדלה הזאת לא אראה עוד ולא אמות.
> דברים יח יז: ויאמר יהוה אלי:  היטיבו אשר דברו.
> דברים יח יח: נביא אקים להם מקרב אחיהם כמוך; ונתתי דברי בפיו ודבר אליהם את כל אשר אצונו.
> דברים יח יט: והיה האיש אשר לא ישמע אל דברי אשר ידבר בשמי אנכי אדרש מעמו.
> דברים יח כ: אך הנביא אשר יזיד לדבר דבר בשמי את אשר לא צויתיו לדבר ואשר ידבר בשם אלהים אחרים ומת הנביא ההוא.
> דברים יח כא: וכי תאמר בלבבך:  איכה נדע את הדבר אשר לא דברו יהוה.
> דברים יח כב: אשר ידבר הנביא בשם יהוה ולא יהיה הדבר ולא יבא הוא הדבר אשר לא דברו יהוה:  בזדון דברו הנביא לא תגור ממנו.
> דברים יט א: כי יכרית יהוה אלהיך את הגוים אשר יהוה אלהיך נתן לך את ארצם; וירשתם וישבת בעריהם ובבתיהם.
> דברים יט ב: שלוש ערים תבדיל לך:  בתוך ארצך אשר יהוה אלהיך נתן לך לרשתה.
> דברים יט ג: תכין לך הדרך ושלשת את גבול ארצך אשר ינחילך יהוה אלהיך; והיה לנוס שמה כל רצח.
> דברים יט ד: וזה דבר הרצח אשר ינוס שמה וחי:  אשר יכה את רעהו בבלי דעת והוא לא שנא לו מתמל שלשם.
> דברים יט ה: ואשר יבא את רעהו ביער לחטב עצים ונדחה ידו בגרזן לכרת העץ ונשל הברזל מן העץ ומצא את רעהו ומת:  הוא ינוס אל אחת הערים האלה וחי.
> דברים יט ו: פן ירדף גאל הדם אחרי הרצח כי יחם לבבו והשיגו כי ירבה הדרך והכהו נפש; ולו אין משפט מות כי לא שנא הוא לו מתמול שלשום.
> דברים יט ז: על כן אנכי מצוך לאמר:  שלש ערים תבדיל לך.
> דברים יט ח: ואם ירחיב יהוה אלהיך את גבלך כאשר נשבע לאבתיך; ונתן לך את כל הארץ אשר דבר לתת לאבתיך.
> דברים יט ט: כי תשמר את כל המצוה הזאת לעשתה אשר אנכי מצוך היום לאהבה את יהוה אלהיך וללכת בדרכיו כל הימים ויספת לך עוד שלש ערים על השלש האלה.
> דברים יט י: ולא ישפך דם נקי בקרב ארצך אשר יהוה אלהיך נתן לך נחלה; והיה עליך דמים.
> דברים יט יא: וכי יהיה איש שנא לרעהו וארב לו וקם עליו והכהו נפש ומת; ונס אל אחת הערים האל.
> דברים יט יב: ושלחו זקני עירו ולקחו אתו משם; ונתנו אתו ביד גאל הדם ומת.
> דברים יט יג: לא תחוס עינך עליו; ובערת דם הנקי מישראל וטוב לך.
> דברים יט יד: לא תסיג גבול רעך אשר גבלו ראשנים בנחלתך אשר תנחל בארץ אשר יהוה אלהיך נתן לך לרשתה.
> דברים יט טו: לא יקום עד אחד באיש לכל עון ולכל חטאת בכל חטא אשר יחטא:  על פי שני עדים או על פי שלשה עדים יקום דבר.
> דברים יט טז: כי יקום עד חמס באיש לענות בו סרה.
> דברים יט יז: ועמדו שני האנשים אשר להם הריב לפני יהוה לפני הכהנים והשפטים אשר יהיו בימים ההם.
> דברים יט יח: ודרשו השפטים היטב; והנה עד שקר העד שקר ענה באחיו.
> דברים יט יט: ועשיתם לו כאשר זמם לעשות לאחיו; ובערת הרע מקרבך.
> דברים יט כ: והנשארים ישמעו ויראו; ולא יספו לעשות עוד כדבר הרע הזה בקרבך.
> דברים יט כא: ולא תחוס עינך:  נפש בנפש עין בעין שן בשן יד ביד רגל ברגל.
> דברים כ א: כי תצא למלחמה על איבך וראית סוס ורכב עם רב ממך לא תירא מהם:  כי יהוה אלהיך עמך המעלך מארץ מצרים.
> דברים כ ב: והיה כקרבכם אל המלחמה; ונגש הכהן ודבר אל העם.
> דברים כ ג: ואמר אלהם שמע ישראל אתם קרבים היום למלחמה על איביכם; אל ירך לבבכם אל תיראו ואל תחפזו ואל תערצו מפניהם.
> דברים כ ד: כי יהוה אלהיכם ההלך עמכם להלחם לכם עם איביכם להושיע אתכם.
> דברים כ ה: ודברו השטרים אל העם לאמר מי האיש אשר בנה בית חדש ולא חנכו ילך וישב לביתו:  פן ימות במלחמה ואיש אחר יחנכנו.
> דברים כ ו: ומי האיש אשר נטע כרם ולא חללו ילך וישב לביתו:  פן ימות במלחמה ואיש אחר יחללנו.
> דברים כ ז: ומי האיש אשר ארש אשה ולא לקחה ילך וישב לביתו:  פן ימות במלחמה ואיש אחר יקחנה.
> דברים כ ח: ויספו השטרים לדבר אל העם ואמרו מי האיש הירא ורך הלבב ילך וישב לביתו; ולא ימס את לבב אחיו כלבבו.
> דברים כ ט: והיה ככלת השטרים לדבר אל העם; ופקדו שרי צבאות בראש העם.
> דברים כ י: כי תקרב אל עיר להלחם עליה וקראת אליה לשלום.
> דברים כ יא: והיה אם שלום תענך ופתחה לך:  והיה כל העם הנמצא בה יהיו לך למס ועבדוך.
> דברים כ יב: ואם לא תשלים עמך ועשתה עמך מלחמה וצרת עליה.
> דברים כ יג: ונתנה יהוה אלהיך בידך; והכית את כל זכורה לפי חרב.
> דברים כ יד: רק הנשים והטף והבהמה וכל אשר יהיה בעיר כל שללה תבז לך; ואכלת את שלל איביך אשר נתן יהוה אלהיך לך.
> דברים כ טו: כן תעשה לכל הערים הרחקת ממך מאד אשר לא מערי הגוים האלה הנה.
> דברים כ טז: רק מערי העמים האלה אשר יהוה אלהיך נתן לך נחלה לא תחיה כל נשמה.
> דברים כ יז: כי החרם תחרימם החתי והאמרי הכנעני והפרזי החוי והיבוסי כאשר צוך יהוה אלהיך.
> דברים כ יח: למען אשר לא ילמדו אתכם לעשות ככל תועבתם אשר עשו לאלהיהם; וחטאתם ליהוה אלהיכם.
> דברים כ יט: כי תצור אל עיר ימים רבים להלחם עליה לתפשה לא תשחית את עצה לנדח עליו גרזן כי ממנו תאכל ואתו לא תכרת:  כי האדם עץ השדה לבא מפניך במצור.
> דברים כ כ: רק עץ אשר תדע כי לא עץ מאכל הוא אתו תשחית וכרת; ובנית מצור על העיר אשר הוא עשה עמך מלחמה עד רדתה.
> דברים כא א: כי ימצא חלל באדמה אשר יהוה אלהיך נתן לך לרשתה נפל בשדה:  לא נודע מי הכהו.
> דברים כא ב: ויצאו זקניך ושפטיך; ומדדו אל הערים אשר סביבת החלל.
> דברים כא ג: והיה העיר הקרבה אל החלל ולקחו זקני העיר ההוא עגלת בקר אשר לא עבד בה אשר לא משכה בעל.
> דברים כא ד: והורדו זקני העיר ההוא את העגלה אל נחל איתן אשר לא יעבד בו ולא יזרע; וערפו שם את העגלה בנחל.
> דברים כא ה: ונגשו הכהנים בני לוי כי בם בחר יהוה אלהיך לשרתו ולברך בשם יהוה; ועל פיהם יהיה כל ריב וכל נגע.
> דברים כא ו: וכל זקני העיר ההוא הקרבים אל החלל ירחצו את ידיהם על העגלה הערופה בנחל.
> דברים כא ז: וענו ואמרו:  ידינו לא שפכה (שפכו) את הדם הזה ועינינו לא ראו.
> דברים כא ח: כפר לעמך ישראל אשר פדית יהוה ואל תתן דם נקי בקרב עמך ישראל; ונכפר להם הדם.
> דברים כא ט: ואתה תבער הדם הנקי מקרבך:  כי תעשה הישר בעיני יהוה.
> דברים כא י: כי תצא למלחמה על איביך; ונתנו יהוה אלהיך בידך ושבית שביו.
> דברים כא יא: וראית בשביה אשת יפת תאר; וחשקת בה ולקחת לך לאשה.
> דברים כא יב: והבאתה אל תוך ביתך; וגלחה את ראשה ועשתה את צפרניה.
> דברים כא יג: והסירה את שמלת שביה מעליה וישבה בביתך ובכתה את אביה ואת אמה ירח ימים; ואחר כן תבוא אליה ובעלתה והיתה לך לאשה.
> דברים כא יד: והיה אם לא חפצת בה ושלחתה לנפשה ומכר לא תמכרנה בכסף; לא תתעמר בה תחת אשר עניתה.
> דברים כא טו: כי תהיין לאיש שתי נשים האחת אהובה והאחת שנואה וילדו לו בנים האהובה והשנואה; והיה הבן הבכר לשניאה.
> דברים כא טז: והיה ביום הנחילו את בניו את אשר יהיה לו לא יוכל לבכר את בן האהובה על פני בן השנואה הבכר.
> דברים כא יז: כי את הבכר בן השנואה יכיר לתת לו פי שנים בכל אשר ימצא לו:  כי הוא ראשית אנו לו משפט הבכרה.
> דברים כא יח: כי יהיה לאיש בן סורר ומורה איננו שמע בקול אביו ובקול אמו; ויסרו אתו ולא ישמע אליהם.
> דברים כא יט: ותפשו בו אביו ואמו; והוציאו אתו אל זקני עירו ואל שער מקמו.
> דברים כא כ: ואמרו אל זקני עירו בננו זה סורר ומרה איננו שמע בקלנו; זולל וסבא.
> דברים כא כא: ורגמהו כל אנשי עירו באבנים ומת ובערת הרע מקרבך; וכל ישראל ישמעו ויראו.
> דברים כא כב: וכי יהיה באיש חטא משפט מות והומת:  ותלית אתו על עץ.
> דברים כא כג: לא תלין נבלתו על העץ כי קבור תקברנו ביום ההוא כי קללת אלהים תלוי; ולא תטמא את אדמתך אשר יהוה אלהיך נתן לך נחלה.
> דברים כב א: לא תראה את שור אחיך או את שיו נדחים והתעלמת מהם:  השב תשיבם לאחיך.
> דברים כב ב: ואם לא קרוב אחיך אליך ולא ידעתו ואספתו אל תוך ביתך והיה עמך עד דרש אחיך אתו והשבתו לו.
> דברים כב ג: וכן תעשה לחמרו וכן תעשה לשמלתו וכן תעשה לכל אבדת אחיך אשר תאבד ממנו ומצאתה:  לא תוכל להתעלם.
> דברים כב ד: לא תראה את חמור אחיך או שורו נפלים בדרך והתעלמת מהם:  הקם תקים עמו.
> דברים כב ה: לא יהיה כלי גבר על אשה ולא ילבש גבר שמלת אשה:  כי תועבת יהוה אלהיך כל עשה אלה.
> דברים כב ו: כי יקרא קן צפור לפניך בדרך בכל עץ או על הארץ אפרחים או ביצים והאם רבצת על האפרחים או על הביצים לא תקח האם על הבנים.
> דברים כב ז: שלח תשלח את האם ואת הבנים תקח לך למען ייטב לך והארכת ימים.
> דברים כב ח: כי תבנה בית חדש ועשית מעקה לגגך; ולא תשים דמים בביתך כי יפל הנפל ממנו.
> דברים כב ט: לא תזרע כרמך כלאים:  פן תקדש המלאה הזרע אשר תזרע ותבואת הכרם.
> דברים כב י: לא תחרש בשור ובחמר יחדו.
> דברים כב יא: לא תלבש שעטנז צמר ופשתים יחדו.
> דברים כב יב: גדלים תעשה לך על ארבע כנפות כסותך אשר תכסה בה.
> דברים כב יג: כי יקח איש אשה; ובא אליה ושנאה.
> דברים כב יד: ושם לה עלילת דברים והוצא עליה שם רע; ואמר את האשה הזאת לקחתי ואקרב אליה ולא מצאתי לה בתולים.
> דברים כב טו: ולקח אבי הנער ואמה; והוציאו את בתולי הנער אל זקני העיר השערה.
> דברים כב טז: ואמר אבי הנער אל הזקנים:  את בתי נתתי לאיש הזה לאשה וישנאה.
> דברים כב יז: והנה הוא שם עלילת דברים לאמר לא מצאתי לבתך בתולים ואלה בתולי בתי; ופרשו השמלה לפני זקני העיר.
> דברים כב יח: ולקחו זקני העיר ההוא את האיש; ויסרו אתו.
> דברים כב יט: וענשו אתו מאה כסף ונתנו לאבי הנערה כי הוציא שם רע על בתולת ישראל; ולו תהיה לאשה לא יוכל לשלחה כל ימיו.
> דברים כב כ: ואם אמת היה הדבר הזה:  לא נמצאו בתולים לנער.
> דברים כב כא: והוציאו את הנער אל פתח בית אביה וסקלוה אנשי עירה באבנים ומתה כי עשתה נבלה בישראל לזנות בית אביה; ובערת הרע מקרבך.
> דברים כב כב: כי ימצא איש שכב עם אשה בעלת בעל ומתו גם שניהם האיש השכב עם האשה והאשה; ובערת הרע מישראל.
> דברים כב כג: כי יהיה נער בתולה מארשה לאיש; ומצאה איש בעיר ושכב עמה.
> דברים כב כד: והוצאתם את שניהם אל שער העיר ההוא וסקלתם אתם באבנים ומתו את הנער על דבר אשר לא צעקה בעיר ואת האיש על דבר אשר ענה את אשת רעהו; ובערת הרע מקרבך.
> דברים כב כה: ואם בשדה ימצא האיש את הנער המארשה והחזיק בה האיש ושכב עמה:  ומת האיש אשר שכב עמה לבדו.
> דברים כב כו: ולנער לא תעשה דבר אין לנער חטא מות:  כי כאשר יקום איש על רעהו ורצחו נפש כן הדבר הזה.
> דברים כב כז: כי בשדה מצאה; צעקה הנער המארשה ואין מושיע לה.
> דברים כב כח: כי ימצא איש נער בתולה אשר לא ארשה ותפשה ושכב עמה; ונמצאו.
> דברים כב כט: ונתן האיש השכב עמה לאבי הנער חמשים כסף; ולו תהיה לאשה תחת אשר ענה לא יוכל שלחה כל ימיו.
> דברים כג א: לא יקח איש את אשת אביו; ולא יגלה כנף אביו.
> דברים כג ב: לא יבא פצוע דכא וכרות שפכה בקהל יהוה.
> דברים כג ג: לא יבא ממזר בקהל יהוה:  גם דור עשירי לא יבא לו בקהל יהוה.
> דברים כג ד: לא יבא עמוני ומואבי בקהל יהוה:  גם דור עשירי לא יבא להם בקהל יהוה עד עולם.
> דברים כג ה: על דבר אשר לא קדמו אתכם בלחם ובמים בדרך בצאתכם ממצרים; ואשר שכר עליך את בלעם בן בעור מפתור ארם נהרים לקללך.
> דברים כג ו: ולא אבה יהוה אלהיך לשמע אל בלעם ויהפך יהוה אלהיך לך את הקללה לברכה:  כי אהבך יהוה אלהיך.
> דברים כג ז: לא תדרש שלמם וטבתם כל ימיך לעולם.
> דברים כג ח: לא תתעב אדמי כי אחיך הוא; לא תתעב מצרי כי גר היית בארצו.
> דברים כג ט: בנים אשר יולדו להם דור שלישי יבא להם בקהל יהוה.
> דברים כג י: כי תצא מחנה על איביך:  ונשמרת מכל דבר רע.
> דברים כג יא: כי יהיה בך איש אשר לא יהיה טהור מקרה לילה ויצא אל מחוץ למחנה לא יבא אל תוך המחנה.
> דברים כג יב: והיה לפנות ערב ירחץ במים; וכבא השמש יבא אל תוך המחנה.
> דברים כג יג: ויד תהיה לך מחוץ למחנה; ויצאת שמה חוץ.
> דברים כג יד: ויתד תהיה לך על אזנך; והיה בשבתך חוץ וחפרתה בה ושבת וכסית את צאתך.
> דברים כג טו: כי יהוה אלהיך מתהלך בקרב מחנך להצילך ולתת איביך לפניך והיה מחניך קדוש:  ולא יראה בך ערות דבר ושב מאחריך.
> דברים כג טז: לא תסגיר עבד אל אדניו אשר ינצל אליך מעם אדניו.
> דברים כג יז: עמך ישב בקרבך במקום אשר יבחר באחד שעריך בטוב לו; לא תוננו.
> דברים כג יח: לא תהיה קדשה מבנות ישראל; ולא יהיה קדש מבני ישראל.
> דברים כג יט: לא תביא אתנן זונה ומחיר כלב בית יהוה אלהיך לכל נדר:  כי תועבת יהוה אלהיך גם שניהם.
> דברים כג כ: לא תשיך לאחיך נשך כסף נשך אכל:  נשך כל דבר אשר ישך.
> דברים כג כא: לנכרי תשיך ולאחיך לא תשיך למען יברכך יהוה אלהיך בכל משלח ידך על הארץ אשר אתה בא שמה לרשתה.
> דברים כג כב: כי תדר נדר ליהוה אלהיך לא תאחר לשלמו:  כי דרש ידרשנו יהוה אלהיך מעמך והיה בך חטא.
> דברים כג כג: וכי תחדל לנדר לא יהיה בך חטא.
> דברים כג כד: מוצא שפתיך תשמר ועשית:  כאשר נדרת ליהוה אלהיך נדבה אשר דברת בפיך.
> דברים כג כה: כי תבא בכרם רעך ואכלת ענבים כנפשך שבעך; ואל כליך לא תתן.
> דברים כג כו: כי תבא בקמת רעך וקטפת מלילת בידך; וחרמש לא תניף על קמת רעך.
> דברים כד א: כי יקח איש אשה ובעלה; והיה אם לא תמצא חן בעיניו כי מצא בה ערות דבר וכתב לה ספר כריתת ונתן בידה ושלחה מביתו.
> דברים כד ב: ויצאה מביתו; והלכה והיתה לאיש אחר.
> דברים כד ג: ושנאה האיש האחרון וכתב לה ספר כריתת ונתן בידה ושלחה מביתו; או כי ימות האיש האחרון אשר לקחה לו לאשה.
> דברים כד ד: לא יוכל בעלה הראשון אשר שלחה לשוב לקחתה להיות לו לאשה אחרי אשר הטמאה כי תועבה הוא לפני יהוה; ולא תחטיא את הארץ אשר יהוה אלהיך נתן לך נחלה.
> דברים כד ה: כי יקח איש אשה חדשה לא יצא בצבא ולא יעבר עליו לכל דבר:  נקי יהיה לביתו שנה אחת ושמח את אשתו אשר לקח.
> דברים כד ו: לא יחבל רחים ורכב:  כי נפש הוא חבל.
> דברים כד ז: כי ימצא איש גנב נפש מאחיו מבני ישראל והתעמר בו ומכרו ומת הגנב ההוא ובערת הרע מקרבך.
> דברים כד ח: השמר בנגע הצרעת לשמר מאד ולעשות:  ככל אשר יורו אתכם הכהנים הלוים כאשר צויתם תשמרו לעשות.
> דברים כד ט: זכור את אשר עשה יהוה אלהיך למרים בדרך בצאתכם ממצרים.
> דברים כד י: כי תשה ברעך משאת מאומה לא תבא אל ביתו לעבט עבטו.
> דברים כד יא: בחוץ תעמד; והאיש אשר אתה נשה בו יוציא אליך את העבוט החוצה.
> דברים כד יב: ואם איש עני הוא לא תשכב בעבטו.
> דברים כד יג: השב תשיב לו את העבוט כבוא השמש ושכב בשלמתו וברכך; ולך תהיה צדקה לפני יהוה אלהיך.
> דברים כד יד: לא תעשק שכיר עני ואביון מאחיך או מגרך אשר בארצך בשעריך.
> דברים כד טו: ביומו תתן שכרו ולא תבוא עליו השמש כי עני הוא ואליו הוא נשא את נפשו; ולא יקרא עליך אל יהוה והיה בך חטא.
> דברים כד טז: לא יומתו אבות על בנים ובנים לא יומתו על אבות:  איש בחטאו יומתו.
> דברים כד יז: לא תטה משפט גר יתום; ולא תחבל בגד אלמנה.
> דברים כד יח: וזכרת כי עבד היית במצרים ויפדך יהוה אלהיך משם; על כן אנכי מצוך לעשות את הדבר הזה.
> דברים כד יט: כי תקצר קצירך בשדך ושכחת עמר בשדה לא תשוב לקחתו לגר ליתום ולאלמנה יהיה:  למען יברכך יהוה אלהיך בכל מעשה ידיך.
> דברים כד כ: כי תחבט זיתך לא תפאר אחריך:  לגר ליתום ולאלמנה יהיה.
> דברים כד כא: כי תבצר כרמך לא תעולל אחריך:  לגר ליתום ולאלמנה יהיה.
> דברים כד כב: וזכרת כי עבד היית בארץ מצרים; על כן אנכי מצוך לעשות את הדבר הזה.
> דברים כה א: כי יהיה ריב בין אנשים ונגשו אל המשפט ושפטום; והצדיקו את הצדיק והרשיעו את הרשע.
> דברים כה ב: והיה אם בן הכות הרשע והפילו השפט והכהו לפניו כדי רשעתו במספר.
> דברים כה ג: ארבעים יכנו לא יסיף:  פן יסיף להכתו על אלה מכה רבה ונקלה אחיך לעיניך.
> דברים כה ד: לא תחסם שור בדישו.
> דברים כה ה: כי ישבו אחים יחדו ומת אחד מהם ובן אין לו לא תהיה אשת המת החוצה לאיש זר:  יבמה יבא עליה ולקחה לו לאשה ויבמה.
> דברים כה ו: והיה הבכור אשר תלד יקום על שם אחיו המת; ולא ימחה שמו מישראל.
> דברים כה ז: ואם לא יחפץ האיש לקחת את יבמתו; ועלתה יבמתו השערה אל הזקנים ואמרה מאן יבמי להקים לאחיו שם בישראל לא אבה יבמי.
> דברים כה ח: וקראו לו זקני עירו ודברו אליו; ועמד ואמר לא חפצתי לקחתה.
> דברים כה ט: ונגשה יבמתו אליו לעיני הזקנים וחלצה נעלו מעל רגלו וירקה בפניו; וענתה ואמרה ככה יעשה לאיש אשר לא יבנה את בית אחיו.
> דברים כה י: ונקרא שמו בישראל:  בית חלוץ הנעל.
> דברים כה יא: כי ינצו אנשים יחדו איש ואחיו וקרבה אשת האחד להציל את אישה מיד מכהו; ושלחה ידה והחזיקה במבשיו.
> דברים כה יב: וקצתה את כפה:  לא תחוס עינך.
> דברים כה יג: לא יהיה לך בכיסך אבן ואבן:  גדולה וקטנה.
> דברים כה יד: לא יהיה לך בביתך איפה ואיפה:  גדולה וקטנה.
> דברים כה טו: אבן שלמה וצדק יהיה לך איפה שלמה וצדק יהיה לך למען יאריכו ימיך על האדמה אשר יהוה אלהיך נתן לך.
> דברים כה טז: כי תועבת יהוה אלהיך כל עשה אלה:  כל עשה עול.
> דברים כה יז: זכור את אשר עשה לך עמלק בדרך בצאתכם ממצרים.
> דברים כה יח: אשר קרך בדרך ויזנב בך כל הנחשלים אחריך ואתה עיף ויגע; ולא ירא אלהים.
> דברים כה יט: והיה בהניח יהוה אלהיך לך מכל איביך מסביב בארץ אשר יהוה אלהיך נתן לך נחלה לרשתה תמחה את זכר עמלק מתחת השמים; לא תשכח.
> דברים כו א: והיה כי תבוא אל הארץ אשר יהוה אלהיך נתן לך נחלה; וירשתה וישבת בה.
> דברים כו ב: ולקחת מראשית כל פרי האדמה אשר תביא מארצך אשר יהוה אלהיך נתן לך ושמת בטנא; והלכת אל המקום אשר יבחר יהוה אלהיך לשכן שמו שם.
> דברים כו ג: ובאת אל הכהן אשר יהיה בימים ההם; ואמרת אליו הגדתי היום ליהוה אלהיך כי באתי אל הארץ אשר נשבע יהוה לאבתינו לתת לנו.
> דברים כו ד: ולקח הכהן הטנא מידך; והניחו לפני מזבח יהוה אלהיך.
> דברים כו ה: וענית ואמרת לפני יהוה אלהיך ארמי אבד אבי וירד מצרימה ויגר שם במתי מעט; ויהי שם לגוי גדול עצום ורב.
> דברים כו ו: וירעו אתנו המצרים ויענונו; ויתנו עלינו עבדה קשה.
> דברים כו ז: ונצעק אל יהוה אלהי אבתינו; וישמע יהוה את קלנו וירא את ענינו ואת עמלנו ואת לחצנו.
> דברים כו ח: ויוצאנו יהוה ממצרים ביד חזקה ובזרע נטויה ובמרא גדל ובאתות ובמפתים.
> דברים כו ט: ויבאנו אל המקום הזה; ויתן לנו את הארץ הזאת ארץ זבת חלב ודבש.
> דברים כו י: ועתה הנה הבאתי את ראשית פרי האדמה אשר נתתה לי יהוה; והנחתו לפני יהוה אלהיך והשתחוית לפני יהוה אלהיך.
> דברים כו יא: ושמחת בכל הטוב אשר נתן לך יהוה אלהיך ולביתך:  אתה והלוי והגר אשר בקרבך.
> דברים כו יב: כי תכלה לעשר את כל מעשר תבואתך בשנה השלישת שנת המעשר:  ונתתה ללוי לגר ליתום ולאלמנה ואכלו בשעריך ושבעו.
> דברים כו יג: ואמרת לפני יהוה אלהיך בערתי הקדש מן הבית וגם נתתיו ללוי ולגר ליתום ולאלמנה ככל מצותך אשר צויתני:  לא עברתי ממצותיך ולא שכחתי.
> דברים כו יד: לא אכלתי באני ממנו ולא בערתי ממנו בטמא ולא נתתי ממנו למת; שמעתי בקול יהוה אלהי עשיתי ככל אשר צויתני.
> דברים כו טו: השקיפה ממעון קדשך מן השמים וברך את עמך את ישראל ואת האדמה אשר נתתה לנו כאשר נשבעת לאבתינו ארץ זבת חלב ודבש.
> דברים כו טז: היום הזה יהוה אלהיך מצוך לעשות את החקים האלה ואת המשפטים; ושמרת ועשית אותם בכל לבבך ובכל נפשך.
> דברים כו יז: את יהוה האמרת היום:  להיות לך לאלהים וללכת בדרכיו ולשמר חקיו ומצותיו ומשפטיו ולשמע בקלו.
> דברים כו יח: ויהוה האמירך היום להיות לו לעם סגלה כאשר דבר לך; ולשמר כל מצותיו.
> דברים כו יט: ולתתך עליון על כל הגוים אשר עשה לתהלה ולשם ולתפארת; ולהיתך עם קדש ליהוה אלהיך כאשר דבר.
> דברים כז א: ויצו משה וזקני ישראל את העם לאמר:  שמר את כל המצוה אשר אנכי מצוה אתכם היום.
> דברים כז ב: והיה ביום אשר תעברו את הירדן אל הארץ אשר יהוה אלהיך נתן לך והקמת לך אבנים גדלות ושדת אתם בשיד.
> דברים כז ג: וכתבת עליהן את כל דברי התורה הזאת בעברך:  למען אשר תבא אל הארץ אשר יהוה אלהיך נתן לך ארץ זבת חלב ודבש כאשר דבר יהוה אלהי אבתיך לך.
> דברים כז ד: והיה בעברכם את הירדן תקימו את האבנים האלה אשר אנכי מצוה אתכם היום בהר עיבל; ושדת אותם בשיד.
> דברים כז ה: ובנית שם מזבח ליהוה אלהיך:  מזבח אבנים לא תניף עליהם ברזל.
> דברים כז ו: אבנים שלמות תבנה את מזבח יהוה אלהיך; והעלית עליו עולת ליהוה אלהיך.
> דברים כז ז: וזבחת שלמים ואכלת שם; ושמחת לפני יהוה אלהיך.
> דברים כז ח: וכתבת על האבנים את כל דברי התורה הזאת באר היטב.
> דברים כז ט: וידבר משה והכהנים הלוים אל כל ישראל לאמר:  הסכת ושמע ישראל היום הזה נהיית לעם ליהוה אלהיך.
> דברים כז י: ושמעת בקול יהוה אלהיך; ועשית את מצותו ואת חקיו אשר אנכי מצוך היום.
> דברים כז יא: ויצו משה את העם ביום ההוא לאמר.
> דברים כז יב: אלה יעמדו לברך את העם על הר גרזים בעברכם את הירדן:  שמעון ולוי ויהודה ויששכר ויוסף ובנימן.
> דברים כז יג: ואלה יעמדו על הקללה בהר עיבל:  ראובן גד ואשר וזבולן דן ונפתלי.
> דברים כז יד: וענו הלוים ואמרו אל כל איש ישראל קול רם.
> דברים כז טו: ארור האיש אשר יעשה פסל ומסכה תועבת יהוה מעשה ידי חרש ושם בסתר; וענו כל העם ואמרו אמן.
> דברים כז טז: ארור מקלה אביו ואמו; ואמר כל העם אמן.
> דברים כז יז: ארור מסיג גבול רעהו; ואמר כל העם אמן.
> דברים כז יח: ארור משגה עור בדרך; ואמר כל העם אמן.
> דברים כז יט: ארור מטה משפט גר יתום ואלמנה; ואמר כל העם אמן.
> דברים כז כ: ארור שכב עם אשת אביו כי גלה כנף אביו; ואמר כל העם אמן.
> דברים כז כא: ארור שכב עם כל בהמה; ואמר כל העם אמן.
> דברים כז כב: ארור שכב עם אחתו בת אביו או בת אמו; ואמר כל העם אמן.
> דברים כז כג: ארור שכב עם חתנתו; ואמר כל העם אמן.
> דברים כז כד: ארור מכה רעהו בסתר; ואמר כל העם אמן.
> דברים כז כה: ארור לקח שחד להכות נפש דם נקי; ואמר כל העם אמן.
> דברים כז כו: ארור אשר לא יקים את דברי התורה הזאת לעשות אותם; ואמר כל העם אמן.
> דברים כח א: והיה אם שמוע תשמע בקול יהוה אלהיך לשמר לעשות את כל מצותיו אשר אנכי מצוך היום ונתנך יהוה אלהיך עליון על כל גויי הארץ.
> דברים כח ב: ובאו עליך כל הברכות האלה והשיגך:  כי תשמע בקול יהוה אלהיך.
> דברים כח ג: ברוך אתה בעיר; וברוך אתה בשדה.
> דברים כח ד: ברוך פרי בטנך ופרי אדמתך ופרי בהמתך שגר אלפיך ועשתרות צאנך.
> דברים כח ה: ברוך טנאך ומשארתך.
> דברים כח ו: ברוך אתה בבאך; וברוך אתה בצאתך.
> דברים כח ז: יתן יהוה את איביך הקמים עליך נגפים לפניך:  בדרך אחד יצאו אליך ובשבעה דרכים ינוסו לפניך.
> דברים כח ח: יצו יהוה אתך את הברכה באסמיך ובכל משלח ידך; וברכך בארץ אשר יהוה אלהיך נתן לך.
> דברים כח ט: יקימך יהוה לו לעם קדוש כאשר נשבע לך:  כי תשמר את מצות יהוה אלהיך והלכת בדרכיו.
> דברים כח י: וראו כל עמי הארץ כי שם יהוה נקרא עליך; ויראו ממך.
> דברים כח יא: והותרך יהוה לטובה בפרי בטנך ובפרי בהמתך ובפרי אדמתך על האדמה אשר נשבע יהוה לאבתיך לתת לך.
> דברים כח יב: יפתח יהוה לך את אוצרו הטוב את השמים לתת מטר ארצך בעתו ולברך את כל מעשה ידך; והלוית גוים רבים ואתה לא תלוה.
> דברים כח יג: ונתנך יהוה לראש ולא לזנב והיית רק למעלה ולא תהיה למטה:  כי תשמע אל מצות יהוה אלהיך אשר אנכי מצוך היום לשמר ולעשות.
> דברים כח יד: ולא תסור מכל הדברים אשר אנכי מצוה אתכם היום ימין ושמאול:  ללכת אחרי אלהים אחרים לעבדם.
> דברים כח טו: והיה אם לא תשמע בקול יהוה אלהיך לשמר לעשות את כל מצותיו וחקתיו אשר אנכי מצוך היום ובאו עליך כל הקללות האלה והשיגוך.
> דברים כח טז: ארור אתה בעיר; וארור אתה בשדה.
> דברים כח יז: ארור טנאך ומשארתך.
> דברים כח יח: ארור פרי בטנך ופרי אדמתך שגר אלפיך ועשתרת צאנך.
> דברים כח יט: ארור אתה בבאך; וארור אתה בצאתך.
> דברים כח כ: ישלח יהוה בך את המארה את המהומה ואת המגערת בכל משלח ידך אשר תעשה עד השמדך ועד אבדך מהר מפני רע מעלליך אשר עזבתני.
> דברים כח כא: ידבק יהוה בך את הדבר עד כלתו אתך מעל האדמה אשר אתה בא שמה לרשתה.
> דברים כח כב: יככה יהוה בשחפת ובקדחת ובדלקת ובחרחר ובחרב ובשדפון ובירקון; ורדפוך עד אבדך.
> דברים כח כג: והיו שמיך אשר על ראשך נחשת; והארץ אשר תחתיך ברזל.
> דברים כח כד: יתן יהוה את מטר ארצך אבק ועפר:  מן השמים ירד עליך עד השמדך.
> דברים כח כה: יתנך יהוה נגף לפני איביך בדרך אחד תצא אליו ובשבעה דרכים תנוס לפניו; והיית לזעוה לכל ממלכות הארץ.
> דברים כח כו: והיתה נבלתך למאכל לכל עוף השמים ולבהמת הארץ; ואין מחריד.
> דברים כח כז: יככה יהוה בשחין מצרים ובעפלים (ובטחרים) ובגרב ובחרס אשר לא תוכל להרפא.
> דברים כח כח: יככה יהוה בשגעון ובעורון; ובתמהון לבב.
> דברים כח כט: והיית ממשש בצהרים כאשר ימשש העור באפלה ולא תצליח את דרכיך; והיית אך עשוק וגזול כל הימים ואין מושיע.
> דברים כח ל: אשה תארש ואיש אחר ישגלנה (ישכבנה) בית תבנה ולא תשב בו; כרם תטע ולא תחללנו.
> דברים כח לא: שורך טבוח לעיניך ולא תאכל ממנו חמרך גזול מלפניך ולא ישוב לך; צאנך נתנות לאיביך ואין לך מושיע.
> דברים כח לב: בניך ובנתיך נתנים לעם אחר ועיניך ראות וכלות אליהם כל היום; ואין לאל ידך.
> דברים כח לג: פרי אדמתך וכל יגיעך יאכל עם אשר לא ידעת; והיית רק עשוק ורצוץ כל הימים.
> דברים כח לד: והיית משגע ממראה עיניך אשר תראה.
> דברים כח לה: יככה יהוה בשחין רע על הברכים ועל השקים אשר לא תוכל להרפא מכף רגלך ועד קדקדך.
> דברים כח לו: יולך יהוה אתך ואת מלכך אשר תקים עליך אל גוי אשר לא ידעת אתה ואבתיך; ועבדת שם אלהים אחרים עץ ואבן.
> דברים כח לז: והיית לשמה למשל ולשנינה בכל העמים אשר ינהגך יהוה שמה.
> דברים כח לח: זרע רב תוציא השדה; ומעט תאסף כי יחסלנו הארבה.
> דברים כח לט: כרמים תטע ועבדת; ויין לא תשתה ולא תאגר כי תאכלנו התלעת.
> דברים כח מ: זיתים יהיו לך בכל גבולך; ושמן לא תסוך כי ישל זיתך.
> דברים כח מא: בנים ובנות תוליד; ולא יהיו לך כי ילכו בשבי.
> דברים כח מב: כל עצך ופרי אדמתך יירש הצלצל.
> דברים כח מג: הגר אשר בקרבך יעלה עליך מעלה מעלה; ואתה תרד מטה מטה.
> דברים כח מד: הוא ילוך ואתה לא תלונו; הוא יהיה לראש ואתה תהיה לזנב.
> דברים כח מה: ובאו עליך כל הקללות האלה ורדפוך והשיגוך עד השמדך:  כי לא שמעת בקול יהוה אלהיך לשמר מצותיו וחקתיו אשר צוך.
> דברים כח מו: והיו בך לאות ולמופת; ובזרעך עד עולם.
> דברים כח מז: תחת אשר לא עבדת את יהוה אלהיך בשמחה ובטוב לבב מרב כל.
> דברים כח מח: ועבדת את איביך אשר ישלחנו יהוה בך ברעב ובצמא ובעירם ובחסר כל; ונתן על ברזל על צוארך עד השמידו אתך.
> דברים כח מט: ישא יהוה עליך גוי מרחק מקצה הארץ כאשר ידאה הנשר:  גוי אשר לא תשמע לשנו.
> דברים כח נ: גוי עז פנים אשר לא ישא פנים לזקן ונער לא יחן.
> דברים כח נא: ואכל פרי בהמתך ופרי אדמתך עד השמדך אשר לא ישאיר לך דגן תירוש ויצהר שגר אלפיך ועשתרת צאנך עד האבידו אתך.
> דברים כח נב: והצר לך בכל שעריך עד רדת חמתיך הגבהת והבצרות אשר אתה בטח בהן בכל ארצך; והצר לך בכל שעריך בכל ארצך אשר נתן יהוה אלהיך לך.
> דברים כח נג: ואכלת פרי בטנך בשר בניך ובנתיך אשר נתן לך יהוה אלהיך במצור ובמצוק אשר יציק לך איבך.
> דברים כח נד: האיש הרך בך והענג מאד תרע עינו באחיו ובאשת חיקו וביתר בניו אשר יותיר.
> דברים כח נה: מתת לאחד מהם מבשר בניו אשר יאכל מבלי השאיר לו כל במצור ובמצוק אשר יציק לך איבך בכל שעריך.
> דברים כח נו: הרכה בך והענגה אשר לא נסתה כף רגלה הצג על הארץ מהתענג ומרך תרע עינה באיש חיקה ובבנה ובבתה.
> דברים כח נז: ובשליתה היוצת מבין רגליה ובבניה אשר תלד כי תאכלם בחסר כל בסתר במצור ובמצוק אשר יציק לך איבך בשעריך.
> דברים כח נח: אם לא תשמר לעשות את כל דברי התורה הזאת הכתבים בספר הזה:  ליראה את השם הנכבד והנורא הזה את יהוה אלהיך.
> דברים כח נט: והפלא יהוה את מכתך ואת מכות זרעך:  מכות גדלת ונאמנות וחלים רעים ונאמנים.
> דברים כח ס: והשיב בך את כל מדוה מצרים אשר יגרת מפניהם; ודבקו בך.
> דברים כח סא: גם כל חלי וכל מכה אשר לא כתוב בספר התורה הזאת יעלם יהוה עליך עד השמדך.
> דברים כח סב: ונשארתם במתי מעט תחת אשר הייתם ככוכבי השמים לרב:  כי לא שמעת בקול יהוה אלהיך.
> דברים כח סג: והיה כאשר שש יהוה עליכם להיטיב אתכם ולהרבות אתכם כן ישיש יהוה עליכם להאביד אתכם ולהשמיד אתכם; ונסחתם מעל האדמה אשר אתה בא שמה לרשתה.
> דברים כח סד: והפיצך יהוה בכל העמים מקצה הארץ ועד קצה הארץ; ועבדת שם אלהים אחרים אשר לא ידעת אתה ואבתיך עץ ואבן.
> דברים כח סה: ובגוים ההם לא תרגיע ולא יהיה מנוח לכף רגלך; ונתן יהוה לך שם לב רגז וכליון עינים ודאבון נפש.
> דברים כח סו: והיו חייך תלאים לך מנגד; ופחדת לילה ויומם ולא תאמין בחייך.
> דברים כח סז: בבקר תאמר מי יתן ערב ובערב תאמר מי יתן בקר מפחד לבבך אשר תפחד וממראה עיניך אשר תראה.
> דברים כח סח: והשיבך יהוה מצרים באניות בדרך אשר אמרתי לך לא תסיף עוד לראתה; והתמכרתם שם לאיביך לעבדים ולשפחות ואין קנה.
> דברים כח סט: אלה דברי הברית אשר צוה יהוה את משה לכרת את בני ישראל בארץ מואב:  מלבד הברית אשר כרת אתם בחרב.
> דברים כט א: ויקרא משה אל כל ישראל ויאמר אלהם:  אתם ראיתם את כל אשר עשה יהוה לעיניכם בארץ מצרים לפרעה ולכל עבדיו ולכל ארצו.
> דברים כט ב: המסות הגדלת אשר ראו עיניך האתת והמפתים הגדלים ההם.
> דברים כט ג: ולא נתן יהוה לכם לב לדעת ועינים לראות ואזנים לשמע עד היום הזה.
> דברים כט ד: ואולך אתכם ארבעים שנה במדבר; לא בלו שלמתיכם מעליכם ונעלך לא בלתה מעל רגלך.
> דברים כט ה: לחם לא אכלתם ויין ושכר לא שתיתם למען תדעו כי אני יהוה אלהיכם.
> דברים כט ו: ותבאו אל המקום הזה; ויצא סיחן מלך חשבון ועוג מלך הבשן לקראתנו למלחמה ונכם.
> דברים כט ז: ונקח את ארצם ונתנה לנחלה לראובני ולגדי ולחצי שבט המנשי.
> דברים כט ח: ושמרתם את דברי הברית הזאת ועשיתם אתם למען תשכילו את כל אשר תעשון.
> דברים כט ט: אתם נצבים היום כלכם לפני יהוה אלהיכם:  ראשיכם שבטיכם זקניכם ושטריכם כל איש ישראל.
> דברים כט י: טפכם נשיכם וגרך אשר בקרב מחניך:  מחטב עציך עד שאב מימיך.
> דברים כט יא: לעברך בברית יהוה אלהיך ובאלתו:  אשר יהוה אלהיך כרת עמך היום.
> דברים כט יב: למען הקים אתך היום לו לעם והוא יהיה לך לאלהים כאשר דבר לך; וכאשר נשבע לאבתיך לאברהם ליצחק וליעקב.
> דברים כט יג: ולא אתכם לבדכם אנכי כרת את הברית הזאת ואת האלה הזאת.
> דברים כט יד: כי את אשר ישנו פה עמנו עמד היום לפני יהוה אלהינו; ואת אשר איננו פה עמנו היום.
> דברים כט טו: כי אתם ידעתם את אשר ישבנו בארץ מצרים ואת אשר עברנו בקרב הגוים אשר עברתם.
> דברים כט טז: ותראו את שקוציהם ואת גלליהם עץ ואבן כסף וזהב אשר עמהם.
> דברים כט יז: פן יש בכם איש או אשה או משפחה או שבט אשר לבבו פנה היום מעם יהוה אלהינו ללכת לעבד את אלהי הגוים ההם:  פן יש בכם שרש פרה ראש ולענה.
> דברים כט יח: והיה בשמעו את דברי האלה הזאת והתברך בלבבו לאמר שלום יהיה לי כי בשררות לבי אלך:  למען ספות הרוה את הצמאה.
> דברים כט יט: לא יאבה יהוה סלח לו כי אז יעשן אף יהוה וקנאתו באיש ההוא ורבצה בו כל האלה הכתובה בספר הזה; ומחה יהוה את שמו מתחת השמים.
> דברים כט כ: והבדילו יהוה לרעה מכל שבטי ישראל ככל אלות הברית הכתובה בספר התורה הזה.
> דברים כט כא: ואמר הדור האחרון בניכם אשר יקומו מאחריכם והנכרי אשר יבא מארץ רחוקה; וראו את מכות הארץ ההוא ואת תחלאיה אשר חלה יהוה בה.
> דברים כט כב: גפרית ומלח שרפה כל ארצה לא תזרע ולא תצמח ולא יעלה בה כל עשב:  כמהפכת סדם ועמרה אדמה וצביים אשר הפך יהוה באפו ובחמתו.
> דברים כט כג: ואמרו כל הגוים על מה עשה יהוה ככה לארץ הזאת; מה חרי האף הגדול הזה.
> דברים כט כד: ואמרו על אשר עזבו את ברית יהוה אלהי אבתם:  אשר כרת עמם בהוציאו אתם מארץ מצרים.
> דברים כט כה: וילכו ויעבדו אלהים אחרים וישתחוו להם:  אלהים אשר לא ידעום ולא חלק להם.
> דברים כט כו: ויחר אף יהוה בארץ ההוא להביא עליה את כל הקללה הכתובה בספר הזה.
> דברים כט כז: ויתשם יהוה מעל אדמתם באף ובחמה ובקצף גדול; וישלכם אל ארץ אחרת כיום הזה.
> דברים כט כח: הנסתרת ליהוה אלהינו; והנגלת לנו ולבנינו עד עולם לעשות את כל דברי התורה הזאת.
> דברים ל א: והיה כי יבאו עליך כל הדברים האלה הברכה והקללה אשר נתתי לפניך; והשבת אל לבבך בכל הגוים אשר הדיחך יהוה אלהיך שמה.
> דברים ל ב: ושבת עד יהוה אלהיך ושמעת בקלו ככל אשר אנכי מצוך היום:  אתה ובניך בכל לבבך ובכל נפשך.
> דברים ל ג: ושב יהוה אלהיך את שבותך ורחמך; ושב וקבצך מכל העמים אשר הפיצך יהוה אלהיך שמה.
> דברים ל ד: אם יהיה נדחך בקצה השמים משם יקבצך יהוה אלהיך ומשם יקחך.
> דברים ל ה: והביאך יהוה אלהיך אל הארץ אשר ירשו אבתיך וירשתה; והיטבך והרבך מאבתיך.
> דברים ל ו: ומל יהוה אלהיך את לבבך ואת לבב זרעך:  לאהבה את יהוה אלהיך בכל לבבך ובכל נפשך למען חייך.
> דברים ל ז: ונתן יהוה אלהיך את כל האלות האלה על איביך ועל שנאיך אשר רדפוך.
> דברים ל ח: ואתה תשוב ושמעת בקול יהוה; ועשית את כל מצותיו אשר אנכי מצוך היום.
> דברים ל ט: והותירך יהוה אלהיך בכל מעשה ידך בפרי בטנך ובפרי בהמתך ובפרי אדמתך לטבה:  כי ישוב יהוה לשוש עליך לטוב כאשר שש על אבתיך.
> דברים ל י: כי תשמע בקול יהוה אלהיך לשמר מצותיו וחקתיו הכתובה בספר התורה הזה:  כי תשוב אל יהוה אלהיך בכל לבבך ובכל נפשך.
> דברים ל יא: כי המצוה הזאת אשר אנכי מצוך היום לא נפלאת הוא ממך ולא רחקה הוא.
> דברים ל יב: לא בשמים הוא:  לאמר מי יעלה לנו השמימה ויקחה לנו וישמענו אתה ונעשנה.
> דברים ל יג: ולא מעבר לים הוא:  לאמר מי יעבר לנו אל עבר הים ויקחה לנו וישמענו אתה ונעשנה.
> דברים ל יד: כי קרוב אליך הדבר מאד:  בפיך ובלבבך לעשתו.
> דברים ל טו: ראה נתתי לפניך היום את החיים ואת הטוב ואת המות ואת הרע.
> דברים ל טז: אשר אנכי מצוך היום לאהבה את יהוה אלהיך ללכת בדרכיו ולשמר מצותיו וחקתיו ומשפטיו; וחיית ורבית וברכך יהוה אלהיך בארץ אשר אתה בא שמה לרשתה.
> דברים ל יז: ואם יפנה לבבך ולא תשמע; ונדחת והשתחוית לאלהים אחרים ועבדתם.
> דברים ל יח: הגדתי לכם היום כי אבד תאבדון:  לא תאריכן ימים על האדמה אשר אתה עבר את הירדן לבוא שמה לרשתה.
> דברים ל יט: העדתי בכם היום את השמים ואת הארץ החיים והמות נתתי לפניך הברכה והקללה; ובחרת בחיים למען תחיה אתה וזרעך.
> דברים ל כ: לאהבה את יהוה אלהיך לשמע בקלו ולדבקה בו:  כי הוא חייך וארך ימיך לשבת על האדמה אשר נשבע יהוה לאבתיך לאברהם ליצחק וליעקב לתת להם.
> דברים לא א: וילך משה; וידבר את הדברים האלה אל כל ישראל.
> דברים לא ב: ויאמר אלהם בן מאה ועשרים שנה אנכי היום לא אוכל עוד לצאת ולבוא; ויהוה אמר אלי לא תעבר את הירדן הזה.
> דברים לא ג: יהוה אלהיך הוא עבר לפניך הוא ישמיד את הגוים האלה מלפניך וירשתם; יהושע הוא עבר לפניך כאשר דבר יהוה.
> דברים לא ד: ועשה יהוה להם כאשר עשה לסיחון ולעוג מלכי האמרי ולארצם אשר השמיד אתם.
> דברים לא ה: ונתנם יהוה לפניכם; ועשיתם להם ככל המצוה אשר צויתי אתכם.
> דברים לא ו: חזקו ואמצו אל תיראו ואל תערצו מפניהם:  כי יהוה אלהיך הוא ההלך עמך לא ירפך ולא יעזבך.
> דברים לא ז: ויקרא משה ליהושע ויאמר אליו לעיני כל ישראל חזק ואמץ כי אתה תבוא את העם הזה אל הארץ אשר נשבע יהוה לאבתם לתת להם; ואתה תנחילנה אותם.
> דברים לא ח: ויהוה הוא ההלך לפניך הוא יהיה עמך לא ירפך ולא יעזבך; לא תירא ולא תחת.
> דברים לא ט: ויכתב משה את התורה הזאת ויתנה אל הכהנים בני לוי הנשאים את ארון ברית יהוה; ואל כל זקני ישראל.
> דברים לא י: ויצו משה אותם לאמר:  מקץ שבע שנים במעד שנת השמטה בחג הסכות.
> דברים לא יא: בבוא כל ישראל לראות את פני יהוה אלהיך במקום אשר יבחר:  תקרא את התורה הזאת נגד כל ישראל באזניהם.
> דברים לא יב: הקהל את העם האנשים והנשים והטף וגרך אשר בשעריך למען ישמעו ולמען ילמדו ויראו את יהוה אלהיכם ושמרו לעשות את כל דברי התורה הזאת.
> דברים לא יג: ובניהם אשר לא ידעו ישמעו ולמדו ליראה את יהוה אלהיכם:  כל הימים אשר אתם חיים על האדמה אשר אתם עברים את הירדן שמה לרשתה.
> דברים לא יד: ויאמר יהוה אל משה הן קרבו ימיך למות קרא את יהושע והתיצבו באהל מועד ואצונו; וילך משה ויהושע ויתיצבו באהל מועד.
> דברים לא טו: וירא יהוה באהל בעמוד ענן; ויעמד עמוד הענן על פתח האהל.
> דברים לא טז: ויאמר יהוה אל משה הנך שכב עם אבתיך; וקם העם הזה וזנה אחרי אלהי נכר הארץ אשר הוא בא שמה בקרבו ועזבני והפר את בריתי אשר כרתי אתו.
> דברים לא יז: וחרה אפי בו ביום ההוא ועזבתים והסתרתי פני מהם והיה לאכל ומצאהו רעות רבות וצרות; ואמר ביום ההוא הלא על כי אין אלהי בקרבי מצאוני הרעות האלה.
> דברים לא יח: ואנכי הסתר אסתיר פני ביום ההוא על כל הרעה אשר עשה:  כי פנה אל אלהים אחרים.
> דברים לא יט: ועתה כתבו לכם את השירה הזאת ולמדה את בני ישראל שימה בפיהם:  למען תהיה לי השירה הזאת לעד בבני ישראל.
> דברים לא כ: כי אביאנו אל האדמה אשר נשבעתי לאבתיו זבת חלב ודבש ואכל ושבע ודשן; ופנה אל אלהים אחרים ועבדום ונאצוני והפר את בריתי.
> דברים לא כא: והיה כי תמצאן אתו רעות רבות וצרות וענתה השירה הזאת לפניו לעד כי לא תשכח מפי זרעו:  כי ידעתי את יצרו אשר הוא עשה היום בטרם אביאנו אל הארץ אשר נשבעתי.
> דברים לא כב: ויכתב משה את השירה הזאת ביום ההוא; וילמדה את בני ישראל.
> דברים לא כג: ויצו את יהושע בן נון ויאמר חזק ואמץ כי אתה תביא את בני ישראל אל הארץ אשר נשבעתי להם; ואנכי אהיה עמך.
> דברים לא כד: ויהי ככלות משה לכתב את דברי התורה הזאת על ספר:  עד תמם.
> דברים לא כה: ויצו משה את הלוים נשאי ארון ברית יהוה לאמר.
> דברים לא כו: לקח את ספר התורה הזה ושמתם אתו מצד ארון ברית יהוה אלהיכם; והיה שם בך לעד.
> דברים לא כז: כי אנכי ידעתי את מריך ואת ערפך הקשה; הן בעודני חי עמכם היום ממרים היתם עם יהוה ואף כי אחרי מותי.
> דברים לא כח: הקהילו אלי את כל זקני שבטיכם ושטריכם; ואדברה באזניהם את הדברים האלה ואעידה בם את השמים ואת הארץ.
> דברים לא כט: כי ידעתי אחרי מותי כי השחת תשחתון וסרתם מן הדרך אשר צויתי אתכם; וקראת אתכם הרעה באחרית הימים כי תעשו את הרע בעיני יהוה להכעיסו במעשה ידיכם.
> דברים לא ל: וידבר משה באזני כל קהל ישראל את דברי השירה הזאת עד תמם.
> דברים לב א: האזינו השמים ואדברה;    ותשמע הארץ אמרי פי. 
> דברים לב ב: יערף כמטר לקחי    תזל כטל אמרתי כשעירם עלי דשא    וכרביבים עלי עשב. 
> דברים לב ג: כי שם יהוה אקרא:    הבו גדל לאלהינו. 
> דברים לב ד: הצור תמים פעלו    כי כל דרכיו משפט: אל אמונה ואין עול    צדיק וישר הוא. 
> דברים לב ה: שחת לו לא בניו מומם:    דור עקש ופתלתל. 
> דברים לב ו: ה ליהוה תגמלו זאת    עם נבל ולא חכם: הלוא הוא אביך קנך    הוא עשך ויכננך. 
> דברים לב ז: זכר ימות עולם בינו שנות דר ודר;    שאל אביך ויגדך זקניך ויאמרו לך. 
> דברים לב ח: בהנחל עליון גוים    בהפרידו בני אדם; יצב גבלת עמים    למספר בני ישראל. 
> דברים לב ט: כי חלק יהוה עמו:    יעקב חבל נחלתו. 
> דברים לב י: ימצאהו בארץ מדבר    ובתהו ילל ישמן; יסבבנהו יבוננהו    יצרנהו כאישון עינו. 
> דברים לב יא: כנשר יעיר קנו על גוזליו ירחף;    יפרש כנפיו יקחהו ישאהו על אברתו. 
> דברים לב יב: יהוה בדד ינחנו;    ואין עמו אל נכר. 
> דברים לב יג: ירכבהו על במותי (במתי) ארץ    ויאכל תנובת שדי; וינקהו דבש מסלע    ושמן מחלמיש צור. 
> דברים לב יד: חמאת בקר וחלב צאן    עם חלב כרים ואילים בני בשן ועתודים    עם חלב כליות חטה; ודם ענב תשתה חמר.
> דברים לב טו: וישמן ישרון ויבעט שמנת עבית כשית;    ויטש אלוה עשהו וינבל צור ישעתו.
> דברים לב טז: יקנאהו בזרים; בתועבת יכעיסהו.
> דברים לב יז: יזבחו לשדים לא אלה אלהים לא ידעום;    חדשים מקרב באו לא שערום אבתיכם.
> דברים לב יח: צור ילדך תשי; ותשכח אל מחללך.
> דברים לב יט: וירא יהוה וינאץ מכעס בניו ובנתיו.
> דברים לב כ: ויאמר אסתירה פני מהם אראה מה אחריתם:    כי דור תהפכת המה בנים לא אמן בם.
> דברים לב כא: הם קנאוני בלא אל כעסוני בהבליהם;    ואני אקניאם בלא עם בגוי נבל אכעיסם.
> דברים לב כב: כי אש קדחה באפי ותיקד עד שאול תחתית;    ותאכל ארץ ויבלה ותלהט מוסדי הרים.
> דברים לב כג: אספה עלימו רעות; חצי אכלה בם.
> דברים לב כד: מזי רעב ולחמי רשף וקטב מרירי;    ושן בהמת אשלח בם עם חמת זחלי עפר.
> דברים לב כה: מחוץ תשכל חרב ומחדרים אימה; גם בחור גם בתולה יונק עם איש שיבה.
> דברים לב כו: אמרתי אפאיהם; אשביתה מאנוש זכרם.
> דברים לב כז: לולי כעס אויב אגור פן ינכרו צרימו:    פן יאמרו ידנו רמה ולא יהוה פעל כל זאת.
> דברים לב כח: כי גוי אבד עצות המה; ואין בהם תבונה.
> דברים לב כט: לו חכמו ישכילו זאת; יבינו לאחריתם.
> דברים לב ל: איכה ירדף אחד אלף ושנים יניסו רבבה:    אם לא כי צורם מכרם ויהוה הסגירם.
> דברים לב לא: כי לא כצורנו צורם; ואיבינו פלילים.
> דברים לב לב: כי מגפן סדם גפנם ומשדמת עמרה:    ענבמו ענבי רוש אשכלת מררת למו.
> דברים לב לג: חמת תנינם יינם; וראש פתנים אכזר.
> דברים לב לד: הלא הוא כמס עמדי; חתום באוצרתי.
> דברים לב לה: לי נקם ושלם לעת תמוט רגלם:    כי קרוב יום אידם וחש עתדת למו.
> דברים לב לו: כי ידין יהוה עמו ועל עבדיו יתנחם:    כי יראה כי אזלת יד ואפס עצור ועזוב.
> דברים לב לז: ואמר אי אלהימו צור חסיו בו.
> דברים לב לח: אשר חלב זבחימו יאכלו ישתו יין נסיכם;    יקומו ויעזרכם יהי עליכם סתרה.
> דברים לב לט: ראו עתה כי אני אני הוא ואין אלהים עמדי:    אני אמית ואחיה מחצתי ואני ארפא    ואין מידי מציל. 
> דברים לב מ: כי אשא אל שמים ידי;    ואמרתי חי אנכי לעלם. 
> דברים לב מא: אם שנותי ברק חרבי    ותאחז במשפט ידי; אשיב נקם לצרי    ולמשנאי אשלם. 
> דברים לב מב: אשכיר חצי מדם    וחרבי תאכל בשר; מדם חלל ושביה    מראש פרעות אויב. 
> דברים לב מג: הרנינו גוים עמו    כי דם עבדיו יקום; ונקם ישיב לצריו    וכפר אדמתו עמו. 
> דברים לב מד: ויבא משה וידבר את כל דברי השירה הזאת באזני העם:  הוא והושע בן נון.
> דברים לב מה: ויכל משה לדבר את כל הדברים האלה אל כל ישראל.
> דברים לב מו: ויאמר אלהם שימו לבבכם לכל הדברים אשר אנכי מעיד בכם היום:  אשר תצום את בניכם לשמר לעשות את כל דברי התורה הזאת.
> דברים לב מז: כי לא דבר רק הוא מכם כי הוא חייכם; ובדבר הזה תאריכו ימים על האדמה אשר אתם עברים את הירדן שמה לרשתה.
> דברים לב מח: וידבר יהוה אל משה בעצם היום הזה לאמר.
> דברים לב מט: עלה אל הר העברים הזה הר נבו אשר בארץ מואב אשר על פני ירחו; וראה את ארץ כנען אשר אני נתן לבני ישראל לאחזה.
> דברים לב נ: ומת בהר אשר אתה עלה שמה והאסף אל עמיך:  כאשר מת אהרן אחיך בהר ההר ויאסף אל עמיו.
> דברים לב נא: על אשר מעלתם בי בתוך בני ישראל במי מריבת קדש מדבר צן על אשר לא קדשתם אותי בתוך בני ישראל.
> דברים לב נב: כי מנגד תראה את הארץ; ושמה לא תבוא אל הארץ אשר אני נתן לבני ישראל.
> דברים לג א: וזאת הברכה אשר ברך משה איש האלהים את בני ישראל:  לפני מותו.
> דברים לג ב: ויאמר יהוה מסיני בא וזרח משעיר למו הופיע מהר פארן ואתה מרבבת קדש; מימינו אשדת (אש דת) למו.
> דברים לג ג: אף חבב עמים כל קדשיו בידך; והם תכו לרגלך ישא מדברתיך.
> דברים לג ד: תורה צוה לנו משה:  מורשה קהלת יעקב.
> דברים לג ה: ויהי בישרון מלך בהתאסף ראשי עם יחד שבטי ישראל.
> דברים לג ו: יחי ראובן ואל ימת; ויהי מתיו מספר.
> דברים לג ז: וזאת ליהודה ויאמר שמע יהוה קול יהודה ואל עמו תביאנו; ידיו רב לו ועזר מצריו תהיה.
> דברים לג ח: וללוי אמר תמיך ואוריך לאיש חסידך אשר נסיתו במסה תריבהו על מי מריבה.
> דברים לג ט: האמר לאביו ולאמו לא ראיתיו ואת אחיו לא הכיר ואת בנו לא ידע:  כי שמרו אמרתך ובריתך ינצרו.
> דברים לג י: יורו משפטיך ליעקב ותורתך לישראל; ישימו קטורה באפך וכליל על מזבחך.
> דברים לג יא: ברך יהוה חילו ופעל ידיו תרצה; מחץ מתנים קמיו ומשנאיו מן יקומון.
> דברים לג יב: לבנימן אמר ידיד יהוה ישכן לבטח עליו; חפף עליו כל היום ובין כתפיו שכן.
> דברים לג יג: וליוסף אמר מברכת יהוה ארצו ממגד שמים מטל ומתהום רבצת תחת.
> דברים לג יד: וממגד תבואת שמש; וממגד גרש ירחים.
> דברים לג טו: ומראש הררי קדם; וממגד גבעות עולם.
> דברים לג טז: וממגד ארץ ומלאה ורצון שכני סנה; תבואתה לראש יוסף ולקדקד נזיר אחיו.
> דברים לג יז: בכור שורו הדר לו וקרני ראם קרניו בהם עמים ינגח יחדו אפסי ארץ; והם רבבות אפרים והם אלפי מנשה.
> דברים לג יח: ולזבולן אמר שמח זבולן בצאתך; ויששכר באהליך.
> דברים לג יט: עמים הר יקראו שם יזבחו זבחי צדק:  כי שפע ימים יינקו ושפני טמוני חול.
> דברים לג כ: ולגד אמר ברוך מרחיב גד:  כלביא שכן וטרף זרוע אף קדקד.
> דברים לג כא: וירא ראשית לו כי שם חלקת מחקק ספון; ויתא ראשי עם צדקת יהוה עשה ומשפטיו עם ישראל.
> דברים לג כב: ולדן אמר דן גור אריה; יזנק מן הבשן.
> דברים לג כג: ולנפתלי אמר נפתלי שבע רצון ומלא ברכת יהוה; ים ודרום ירשה.
> דברים לג כד: ולאשר אמר ברוך מבנים אשר; יהי רצוי אחיו וטבל בשמן רגלו.
> דברים לג כה: ברזל ונחשת מנעלך; וכימיך דבאך.
> דברים לג כו: אין כאל ישרון:  רכב שמים בעזרך ובגאותו שחקים.
> דברים לג כז: מענה אלהי קדם ומתחת זרעת עולם; ויגרש מפניך אויב ויאמר השמד.
> דברים לג כח: וישכן ישראל בטח בדד עין יעקב אל ארץ דגן ותירוש; אף שמיו יערפו טל.
> דברים לג כט: אשריך ישראל מי כמוך עם נושע ביהוה מגן עזרך ואשר חרב גאותך; ויכחשו איביך לך ואתה על במותימו תדרך.
> דברים לד א: ויעל משה מערבת מואב אל הר נבו ראש הפסגה אשר על פני ירחו; ויראהו יהוה את כל הארץ את הגלעד עד דן.
> דברים לד ב: ואת כל נפתלי ואת ארץ אפרים ומנשה; ואת כל ארץ יהודה עד הים האחרון.
> דברים לד ג: ואת הנגב ואת הככר בקעת ירחו עיר התמרים עד צער.
> דברים לד ד: ויאמר יהוה אליו זאת הארץ אשר נשבעתי לאברהם ליצחק וליעקב לאמר לזרעך אתננה; הראיתיך בעיניך ושמה לא תעבר.
> דברים לד ה: וימת שם משה עבד יהוה בארץ מואב על פי יהוה.
> דברים לד ו: ויקבר אתו בגי בארץ מואב מול בית פעור; ולא ידע איש את קברתו עד היום הזה.
> דברים לד ז: ומשה בן מאה ועשרים שנה במתו; לא כהתה עינו ולא נס לחה.
> דברים לד ח: ויבכו בני ישראל את משה בערבת מואב שלשים יום; ויתמו ימי בכי אבל משה.
> דברים לד ט: ויהושע בן נון מלא רוח חכמה כי סמך משה את ידיו עליו; וישמעו אליו בני ישראל ויעשו כאשר צוה יהוה את משה.
> דברים לד י: ולא קם נביא עוד בישראל כמשה אשר ידעו יהוה פנים אל פנים.
> דברים לד יא: לכל האתת והמופתים אשר שלחו יהוה לעשות בארץ מצרים לפרעה ולכל עבדיו ולכל ארצו.
> דברים לד יב: ולכל היד החזקה ולכל המורא הגדול אשר עשה משה לעיני כל ישראל.
