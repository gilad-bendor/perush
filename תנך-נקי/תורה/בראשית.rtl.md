> בראשית א א: בראשית ברא אלהים את השמים ואת הארץ.
> בראשית א ב: והארץ היתה תהו ובהו וחשך על פני תהום; ורוח אלהים מרחפת על פני המים.
> בראשית א ג: ויאמר אלהים יהי אור; ויהי אור.
> בראשית א ד: וירא אלהים את האור כי טוב; ויבדל אלהים בין האור ובין החשך.
> בראשית א ה: ויקרא אלהים לאור יום ולחשך קרא לילה; ויהי ערב ויהי בקר יום אחד.
> בראשית א ו: ויאמר אלהים יהי רקיע בתוך המים ויהי מבדיל בין מים למים.
> בראשית א ז: ויעש אלהים את הרקיע ויבדל בין המים אשר מתחת לרקיע ובין המים אשר מעל לרקיע; ויהי כן.
> בראשית א ח: ויקרא אלהים לרקיע שמים; ויהי ערב ויהי בקר יום שני.
> בראשית א ט: ויאמר אלהים יקוו המים מתחת השמים אל מקום אחד ותראה היבשה; ויהי כן.
> בראשית א י: ויקרא אלהים ליבשה ארץ ולמקוה המים קרא ימים; וירא אלהים כי טוב.
> בראשית א יא: ויאמר אלהים תדשא הארץ דשא עשב מזריע זרע עץ פרי עשה פרי למינו אשר זרעו בו על הארץ; ויהי כן.
> בראשית א יב: ותוצא הארץ דשא עשב מזריע זרע למינהו ועץ עשה פרי אשר זרעו בו למינהו; וירא אלהים כי טוב.
> בראשית א יג: ויהי ערב ויהי בקר יום שלישי.
> בראשית א יד: ויאמר אלהים יהי מארת ברקיע השמים להבדיל בין היום ובין הלילה; והיו לאתת ולמועדים ולימים ושנים.
> בראשית א טו: והיו למאורת ברקיע השמים להאיר על הארץ; ויהי כן.
> בראשית א טז: ויעש אלהים את שני המארת הגדלים:  את המאור הגדל לממשלת היום ואת המאור הקטן לממשלת הלילה ואת הכוכבים.
> בראשית א יז: ויתן אתם אלהים ברקיע השמים להאיר על הארץ.
> בראשית א יח: ולמשל ביום ובלילה ולהבדיל בין האור ובין החשך; וירא אלהים כי טוב.
> בראשית א יט: ויהי ערב ויהי בקר יום רביעי.
> בראשית א כ: ויאמר אלהים ישרצו המים שרץ נפש חיה; ועוף יעופף על הארץ על פני רקיע השמים.
> בראשית א כא: ויברא אלהים את התנינם הגדלים; ואת כל נפש החיה הרמשת אשר שרצו המים למינהם ואת כל עוף כנף למינהו וירא אלהים כי טוב.
> בראשית א כב: ויברך אתם אלהים לאמר:  פרו ורבו ומלאו את המים בימים והעוף ירב בארץ.
> בראשית א כג: ויהי ערב ויהי בקר יום חמישי.
> בראשית א כד: ויאמר אלהים תוצא הארץ נפש חיה למינה בהמה ורמש וחיתו ארץ למינה; ויהי כן.
> בראשית א כה: ויעש אלהים את חית הארץ למינה ואת הבהמה למינה ואת כל רמש האדמה למינהו; וירא אלהים כי טוב.
> בראשית א כו: ויאמר אלהים נעשה אדם בצלמנו כדמותנו; וירדו בדגת הים ובעוף השמים ובבהמה ובכל הארץ ובכל הרמש הרמש על הארץ.
> בראשית א כז: ויברא אלהים את האדם בצלמו בצלם אלהים ברא אתו:  זכר ונקבה ברא אתם.
> בראשית א כח: ויברך אתם אלהים ויאמר להם אלהים פרו ורבו ומלאו את הארץ וכבשה; ורדו בדגת הים ובעוף השמים ובכל חיה הרמשת על הארץ.
> בראשית א כט: ויאמר אלהים הנה נתתי לכם את כל עשב זרע זרע אשר על פני כל הארץ ואת כל העץ אשר בו פרי עץ זרע זרע:  לכם יהיה לאכלה.
> בראשית א ל: ולכל חית הארץ ולכל עוף השמים ולכל רומש על הארץ אשר בו נפש חיה את כל ירק עשב לאכלה; ויהי כן.
> בראשית א לא: וירא אלהים את כל אשר עשה והנה טוב מאד; ויהי ערב ויהי בקר יום הששי.
> בראשית ב א: ויכלו השמים והארץ וכל צבאם.
> בראשית ב ב: ויכל אלהים ביום השביעי מלאכתו אשר עשה; וישבת ביום השביעי מכל מלאכתו אשר עשה.
> בראשית ב ג: ויברך אלהים את יום השביעי ויקדש אתו:  כי בו שבת מכל מלאכתו אשר ברא אלהים לעשות.
> בראשית ב ד: אלה תולדות השמים והארץ בהבראם:  ביום עשות יהוה אלהים ארץ ושמים.
> בראשית ב ה: וכל שיח השדה טרם יהיה בארץ וכל עשב השדה טרם יצמח:  כי לא המטיר יהוה אלהים על הארץ ואדם אין לעבד את האדמה.
> בראשית ב ו: ואד יעלה מן הארץ והשקה את כל פני האדמה.
> בראשית ב ז: וייצר יהוה אלהים את האדם עפר מן האדמה ויפח באפיו נשמת חיים; ויהי האדם לנפש חיה.
> בראשית ב ח: ויטע יהוה אלהים גן בעדן מקדם; וישם שם את האדם אשר יצר.
> בראשית ב ט: ויצמח יהוה אלהים מן האדמה כל עץ נחמד למראה וטוב למאכל ועץ החיים בתוך הגן ועץ הדעת טוב ורע.
> בראשית ב י: ונהר יצא מעדן להשקות את הגן; ומשם יפרד והיה לארבעה ראשים.
> בראשית ב יא: שם האחד פישון הוא הסבב את כל ארץ החוילה אשר שם הזהב.
> בראשית ב יב: וזהב הארץ ההוא טוב; שם הבדלח ואבן השהם.
> בראשית ב יג: ושם הנהר השני גיחון הוא הסובב את כל ארץ כוש.
> בראשית ב יד: ושם הנהר השלישי חדקל הוא ההלך קדמת אשור; והנהר הרביעי הוא פרת.
> בראשית ב טו: ויקח יהוה אלהים את האדם; וינחהו בגן עדן לעבדה ולשמרה.
> בראשית ב טז: ויצו יהוה אלהים על האדם לאמר:  מכל עץ הגן אכל תאכל.
> בראשית ב יז: ומעץ הדעת טוב ורע לא תאכל ממנו:  כי ביום אכלך ממנו מות תמות.
> בראשית ב יח: ויאמר יהוה אלהים לא טוב היות האדם לבדו; אעשה לו עזר כנגדו.
> בראשית ב יט: ויצר יהוה אלהים מן האדמה כל חית השדה ואת כל עוף השמים ויבא אל האדם לראות מה יקרא לו; וכל אשר יקרא לו האדם נפש חיה הוא שמו.
> בראשית ב כ: ויקרא האדם שמות לכל הבהמה ולעוף השמים ולכל חית השדה; ולאדם לא מצא עזר כנגדו.
> בראשית ב כא: ויפל יהוה אלהים תרדמה על האדם ויישן; ויקח אחת מצלעתיו ויסגר בשר תחתנה.
> בראשית ב כב: ויבן יהוה אלהים את הצלע אשר לקח מן האדם לאשה; ויבאה אל האדם.
> בראשית ב כג: ויאמר האדם זאת הפעם עצם מעצמי ובשר מבשרי; לזאת יקרא אשה כי מאיש לקחה זאת.
> בראשית ב כד: על כן יעזב איש את אביו ואת אמו; ודבק באשתו והיו לבשר אחד.
> בראשית ב כה: ויהיו שניהם ערומים האדם ואשתו; ולא יתבששו.
> בראשית ג א: והנחש היה ערום מכל חית השדה אשר עשה יהוה אלהים; ויאמר אל האשה אף כי אמר אלהים לא תאכלו מכל עץ הגן.
> בראשית ג ב: ותאמר האשה אל הנחש:  מפרי עץ הגן נאכל.
> בראשית ג ג: ומפרי העץ אשר בתוך הגן אמר אלהים לא תאכלו ממנו ולא תגעו בו:  פן תמתון.
> בראשית ג ד: ויאמר הנחש אל האשה:  לא מות תמתון.
> בראשית ג ה: כי ידע אלהים כי ביום אכלכם ממנו ונפקחו עיניכם; והייתם כאלהים ידעי טוב ורע.
> בראשית ג ו: ותרא האשה כי טוב העץ למאכל וכי תאוה הוא לעינים ונחמד העץ להשכיל ותקח מפריו ותאכל; ותתן גם לאישה עמה ויאכל.
> בראשית ג ז: ותפקחנה עיני שניהם וידעו כי עירמם הם; ויתפרו עלה תאנה ויעשו להם חגרת.
> בראשית ג ח: וישמעו את קול יהוה אלהים מתהלך בגן לרוח היום; ויתחבא האדם ואשתו מפני יהוה אלהים בתוך עץ הגן.
> בראשית ג ט: ויקרא יהוה אלהים אל האדם; ויאמר לו איכה.
> בראשית ג י: ויאמר את קלך שמעתי בגן; ואירא כי עירם אנכי ואחבא.
> בראשית ג יא: ויאמר מי הגיד לך כי עירם אתה; המן העץ אשר צויתיך לבלתי אכל ממנו אכלת.
> בראשית ג יב: ויאמר האדם:  האשה אשר נתתה עמדי הוא נתנה לי מן העץ ואכל.
> בראשית ג יג: ויאמר יהוה אלהים לאשה מה זאת עשית; ותאמר האשה הנחש השיאני ואכל.
> בראשית ג יד: ויאמר יהוה אלהים אל הנחש כי עשית זאת ארור אתה מכל הבהמה ומכל חית השדה; על גחנך תלך ועפר תאכל כל ימי חייך.
> בראשית ג טו: ואיבה אשית בינך ובין האשה ובין זרעך ובין זרעה:  הוא ישופך ראש ואתה תשופנו עקב.
> בראשית ג טז: אל האשה אמר הרבה ארבה עצבונך והרנך בעצב תלדי בנים; ואל אישך תשוקתך והוא ימשל בך.
> בראשית ג יז: ולאדם אמר כי שמעת לקול אשתך ותאכל מן העץ אשר צויתיך לאמר לא תאכל ממנו ארורה האדמה בעבורך בעצבון תאכלנה כל ימי חייך.
> בראשית ג יח: וקוץ ודרדר תצמיח לך; ואכלת את עשב השדה.
> בראשית ג יט: בזעת אפיך תאכל לחם עד שובך אל האדמה כי ממנה לקחת:  כי עפר אתה ואל עפר תשוב.
> בראשית ג כ: ויקרא האדם שם אשתו חוה:  כי הוא היתה אם כל חי.
> בראשית ג כא: ויעש יהוה אלהים לאדם ולאשתו כתנות עור וילבשם.
> בראשית ג כב: ויאמר יהוה אלהים הן האדם היה כאחד ממנו לדעת טוב ורע; ועתה פן ישלח ידו ולקח גם מעץ החיים ואכל וחי לעלם.
> בראשית ג כג: וישלחהו יהוה אלהים מגן עדן לעבד את האדמה אשר לקח משם.
> בראשית ג כד: ויגרש את האדם; וישכן מקדם לגן עדן את הכרבים ואת להט החרב המתהפכת לשמר את דרך עץ החיים.
> בראשית ד א: והאדם ידע את חוה אשתו; ותהר ותלד את קין ותאמר קניתי איש את יהוה.
> בראשית ד ב: ותסף ללדת את אחיו את הבל; ויהי הבל רעה צאן וקין היה עבד אדמה.
> בראשית ד ג: ויהי מקץ ימים; ויבא קין מפרי האדמה מנחה ליהוה.
> בראשית ד ד: והבל הביא גם הוא מבכרות צאנו ומחלבהן; וישע יהוה אל הבל ואל מנחתו.
> בראשית ד ה: ואל קין ואל מנחתו לא שעה; ויחר לקין מאד ויפלו פניו.
> בראשית ד ו: ויאמר יהוה אל קין:  למה חרה לך ולמה נפלו פניך.
> בראשית ד ז: הלוא אם תיטיב שאת ואם לא תיטיב לפתח חטאת רבץ; ואליך תשוקתו ואתה תמשל בו.
> בראשית ד ח: ויאמר קין אל הבל אחיו; ויהי בהיותם בשדה ויקם קין אל הבל אחיו ויהרגהו.
> בראשית ד ט: ויאמר יהוה אל קין אי הבל אחיך; ויאמר לא ידעתי השמר אחי אנכי.
> בראשית ד י: ויאמר מה עשית; קול דמי אחיך צעקים אלי מן האדמה.
> בראשית ד יא: ועתה ארור אתה מן האדמה אשר פצתה את פיה לקחת את דמי אחיך מידך.
> בראשית ד יב: כי תעבד את האדמה לא תסף תת כחה לך; נע ונד תהיה בארץ.
> בראשית ד יג: ויאמר קין אל יהוה:  גדול עוני מנשא.
> בראשית ד יד: הן גרשת אתי היום מעל פני האדמה ומפניך אסתר; והייתי נע ונד בארץ והיה כל מצאי יהרגני.
> בראשית ד טו: ויאמר לו יהוה לכן כל הרג קין שבעתים יקם; וישם יהוה לקין אות לבלתי הכות אתו כל מצאו.
> בראשית ד טז: ויצא קין מלפני יהוה; וישב בארץ נוד קדמת עדן.
> בראשית ד יז: וידע קין את אשתו ותהר ותלד את חנוך; ויהי בנה עיר ויקרא שם העיר כשם בנו חנוך.
> בראשית ד יח: ויולד לחנוך את עירד ועירד ילד את מחויאל; ומחייאל ילד את מתושאל ומתושאל ילד את למך.
> בראשית ד יט: ויקח לו למך שתי נשים:  שם האחת עדה ושם השנית צלה.
> בראשית ד כ: ותלד עדה את יבל:  הוא היה אבי ישב אהל ומקנה.
> בראשית ד כא: ושם אחיו יובל:  הוא היה אבי כל תפש כנור ועוגב.
> בראשית ד כב: וצלה גם הוא ילדה את תובל קין לטש כל חרש נחשת וברזל; ואחות תובל קין נעמה.
> בראשית ד כג: ויאמר למך לנשיו עדה וצלה שמען קולי נשי למך האזנה אמרתי:  כי איש הרגתי לפצעי וילד לחברתי.
> בראשית ד כד: כי שבעתים יקם קין; ולמך שבעים ושבעה.
> בראשית ד כה: וידע אדם עוד את אשתו ותלד בן ותקרא את שמו שת:  כי שת לי אלהים זרע אחר תחת הבל כי הרגו קין.
> בראשית ד כו: ולשת גם הוא ילד בן ויקרא את שמו אנוש; אז הוחל לקרא בשם יהוה.
> בראשית ה א: זה ספר תולדת אדם:  ביום ברא אלהים אדם בדמות אלהים עשה אתו.
> בראשית ה ב: זכר ונקבה בראם; ויברך אתם ויקרא את שמם אדם ביום הבראם.
> בראשית ה ג: ויחי אדם שלשים ומאת שנה ויולד בדמותו כצלמו; ויקרא את שמו שת.
> בראשית ה ד: ויהיו ימי אדם אחרי הולידו את שת שמנה מאת שנה; ויולד בנים ובנות.
> בראשית ה ה: ויהיו כל ימי אדם אשר חי תשע מאות שנה ושלשים שנה; וימת.
> בראשית ה ו: ויחי שת חמש שנים ומאת שנה; ויולד את אנוש.
> בראשית ה ז: ויחי שת אחרי הולידו את אנוש שבע שנים ושמנה מאות שנה; ויולד בנים ובנות.
> בראשית ה ח: ויהיו כל ימי שת שתים עשרה שנה ותשע מאות שנה; וימת.
> בראשית ה ט: ויחי אנוש תשעים שנה; ויולד את קינן.
> בראשית ה י: ויחי אנוש אחרי הולידו את קינן חמש עשרה שנה ושמנה מאות שנה; ויולד בנים ובנות.
> בראשית ה יא: ויהיו כל ימי אנוש חמש שנים ותשע מאות שנה; וימת.
> בראשית ה יב: ויחי קינן שבעים שנה; ויולד את מהללאל.
> בראשית ה יג: ויחי קינן אחרי הולידו את מהללאל ארבעים שנה ושמנה מאות שנה; ויולד בנים ובנות.
> בראשית ה יד: ויהיו כל ימי קינן עשר שנים ותשע מאות שנה; וימת.
> בראשית ה טו: ויחי מהללאל חמש שנים וששים שנה; ויולד את ירד.
> בראשית ה טז: ויחי מהללאל אחרי הולידו את ירד שלשים שנה ושמנה מאות שנה; ויולד בנים ובנות.
> בראשית ה יז: ויהיו כל ימי מהללאל חמש ותשעים שנה ושמנה מאות שנה; וימת.
> בראשית ה יח: ויחי ירד שתים וששים שנה ומאת שנה; ויולד את חנוך.
> בראשית ה יט: ויחי ירד אחרי הולידו את חנוך שמנה מאות שנה; ויולד בנים ובנות.
> בראשית ה כ: ויהיו כל ימי ירד שתים וששים שנה ותשע מאות שנה; וימת.
> בראשית ה כא: ויחי חנוך חמש וששים שנה; ויולד את מתושלח.
> בראשית ה כב: ויתהלך חנוך את האלהים אחרי הולידו את מתושלח שלש מאות שנה; ויולד בנים ובנות.
> בראשית ה כג: ויהי כל ימי חנוך חמש וששים שנה ושלש מאות שנה.
> בראשית ה כד: ויתהלך חנוך את האלהים; ואיננו כי לקח אתו אלהים.
> בראשית ה כה: ויחי מתושלח שבע ושמנים שנה ומאת שנה; ויולד את למך.
> בראשית ה כו: ויחי מתושלח אחרי הולידו את למך שתים ושמונים שנה ושבע מאות שנה; ויולד בנים ובנות.
> בראשית ה כז: ויהיו כל ימי מתושלח תשע וששים שנה ותשע מאות שנה; וימת.
> בראשית ה כח: ויחי למך שתים ושמנים שנה ומאת שנה; ויולד בן.
> בראשית ה כט: ויקרא את שמו נח לאמר:  זה ינחמנו ממעשנו ומעצבון ידינו מן האדמה אשר אררה יהוה.
> בראשית ה ל: ויחי למך אחרי הולידו את נח חמש ותשעים שנה וחמש מאת שנה; ויולד בנים ובנות.
> בראשית ה לא: ויהי כל ימי למך שבע ושבעים שנה ושבע מאות שנה; וימת.
> בראשית ה לב: ויהי נח בן חמש מאות שנה; ויולד נח את שם את חם ואת יפת.
> בראשית ו א: ויהי כי החל האדם לרב על פני האדמה; ובנות ילדו להם.
> בראשית ו ב: ויראו בני האלהים את בנות האדם כי טבת הנה; ויקחו להם נשים מכל אשר בחרו.
> בראשית ו ג: ויאמר יהוה לא ידון רוחי באדם לעלם בשגם הוא בשר; והיו ימיו מאה ועשרים שנה.
> בראשית ו ד: הנפלים היו בארץ בימים ההם וגם אחרי כן אשר יבאו בני האלהים אל בנות האדם וילדו להם:  המה הגברים אשר מעולם אנשי השם.
> בראשית ו ה: וירא יהוה כי רבה רעת האדם בארץ וכל יצר מחשבת לבו רק רע כל היום.
> בראשית ו ו: וינחם יהוה כי עשה את האדם בארץ; ויתעצב אל לבו.
> בראשית ו ז: ויאמר יהוה אמחה את האדם אשר בראתי מעל פני האדמה מאדם עד בהמה עד רמש ועד עוף השמים:  כי נחמתי כי עשיתם.
> בראשית ו ח: ונח מצא חן בעיני יהוה.
> בראשית ו ט: אלה תולדת נח נח איש צדיק תמים היה בדרתיו:  את האלהים התהלך נח.
> בראשית ו י: ויולד נח שלשה בנים את שם את חם ואת יפת.
> בראשית ו יא: ותשחת הארץ לפני האלהים; ותמלא הארץ חמס.
> בראשית ו יב: וירא אלהים את הארץ והנה נשחתה:  כי השחית כל בשר את דרכו על הארץ.
> בראשית ו יג: ויאמר אלהים לנח קץ כל בשר בא לפני כי מלאה הארץ חמס מפניהם; והנני משחיתם את הארץ.
> בראשית ו יד: עשה לך תבת עצי גפר קנים תעשה את התבה; וכפרת אתה מבית ומחוץ בכפר.
> בראשית ו טו: וזה אשר תעשה אתה:  שלש מאות אמה ארך התבה חמשים אמה רחבה ושלשים אמה קומתה.
> בראשית ו טז: צהר תעשה לתבה ואל אמה תכלנה מלמעלה ופתח התבה בצדה תשים; תחתים שנים ושלשים תעשה.
> בראשית ו יז: ואני הנני מביא את המבול מים על הארץ לשחת כל בשר אשר בו רוח חיים מתחת השמים:  כל אשר בארץ יגוע.
> בראשית ו יח: והקמתי את בריתי אתך; ובאת אל התבה אתה ובניך ואשתך ונשי בניך אתך.
> בראשית ו יט: ומכל החי מכל בשר שנים מכל תביא אל התבה להחית אתך:  זכר ונקבה יהיו.
> בראשית ו כ: מהעוף למינהו ומן הבהמה למינה מכל רמש האדמה למינהו שנים מכל יבאו אליך להחיות.
> בראשית ו כא: ואתה קח לך מכל מאכל אשר יאכל ואספת אליך; והיה לך ולהם לאכלה.
> בראשית ו כב: ויעש נח:  ככל אשר צוה אתו אלהים כן עשה.
> בראשית ז א: ויאמר יהוה לנח בא אתה וכל ביתך אל התבה:  כי אתך ראיתי צדיק לפני בדור הזה.
> בראשית ז ב: מכל הבהמה הטהורה תקח לך שבעה שבעה איש ואשתו; ומן הבהמה אשר לא טהרה הוא שנים איש ואשתו.
> בראשית ז ג: גם מעוף השמים שבעה שבעה זכר ונקבה לחיות זרע על פני כל הארץ.
> בראשית ז ד: כי לימים עוד שבעה אנכי ממטיר על הארץ ארבעים יום וארבעים לילה; ומחיתי את כל היקום אשר עשיתי מעל פני האדמה.
> בראשית ז ה: ויעש נח ככל אשר צוהו יהוה.
> בראשית ז ו: ונח בן שש מאות שנה; והמבול היה מים על הארץ.
> בראשית ז ז: ויבא נח ובניו ואשתו ונשי בניו אתו אל התבה:  מפני מי המבול.
> בראשית ז ח: מן הבהמה הטהורה ומן הבהמה אשר איננה טהרה; ומן העוף וכל אשר רמש על האדמה.
> בראשית ז ט: שנים שנים באו אל נח אל התבה זכר ונקבה:  כאשר צוה אלהים את נח.
> בראשית ז י: ויהי לשבעת הימים; ומי המבול היו על הארץ.
> בראשית ז יא: בשנת שש מאות שנה לחיי נח בחדש השני בשבעה עשר יום לחדש ביום הזה נבקעו כל מעינת תהום רבה וארבת השמים נפתחו.
> בראשית ז יב: ויהי הגשם על הארץ ארבעים יום וארבעים לילה.
> בראשית ז יג: בעצם היום הזה בא נח ושם וחם ויפת בני נח; ואשת נח ושלשת נשי בניו אתם אל התבה.
> בראשית ז יד: המה וכל החיה למינה וכל הבהמה למינה וכל הרמש הרמש על הארץ למינהו; וכל העוף למינהו כל צפור כל כנף.
> בראשית ז טו: ויבאו אל נח אל התבה שנים שנים מכל הבשר אשר בו רוח חיים.
> בראשית ז טז: והבאים זכר ונקבה מכל בשר באו כאשר צוה אתו אלהים; ויסגר יהוה בעדו.
> בראשית ז יז: ויהי המבול ארבעים יום על הארץ; וירבו המים וישאו את התבה ותרם מעל הארץ.
> בראשית ז יח: ויגברו המים וירבו מאד על הארץ; ותלך התבה על פני המים.
> בראשית ז יט: והמים גברו מאד מאד על הארץ; ויכסו כל ההרים הגבהים אשר תחת כל השמים.
> בראשית ז כ: חמש עשרה אמה מלמעלה גברו המים; ויכסו ההרים.
> בראשית ז כא: ויגוע כל בשר הרמש על הארץ בעוף ובבהמה ובחיה ובכל השרץ השרץ על הארץ וכל האדם.
> בראשית ז כב: כל אשר נשמת רוח חיים באפיו מכל אשר בחרבה מתו.
> בראשית ז כג: וימח את כל היקום אשר על פני האדמה מאדם עד בהמה עד רמש ועד עוף השמים וימחו מן הארץ; וישאר אך נח ואשר אתו בתבה.
> בראשית ז כד: ויגברו המים על הארץ חמשים ומאת יום.
> בראשית ח א: ויזכר אלהים את נח ואת כל החיה ואת כל הבהמה אשר אתו בתבה; ויעבר אלהים רוח על הארץ וישכו המים.
> בראשית ח ב: ויסכרו מעינת תהום וארבת השמים; ויכלא הגשם מן השמים.
> בראשית ח ג: וישבו המים מעל הארץ הלוך ושוב; ויחסרו המים מקצה חמשים ומאת יום.
> בראשית ח ד: ותנח התבה בחדש השביעי בשבעה עשר יום לחדש על הרי אררט.
> בראשית ח ה: והמים היו הלוך וחסור עד החדש העשירי; בעשירי באחד לחדש נראו ראשי ההרים.
> בראשית ח ו: ויהי מקץ ארבעים יום; ויפתח נח את חלון התבה אשר עשה.
> בראשית ח ז: וישלח את הערב; ויצא יצוא ושוב עד יבשת המים מעל הארץ.
> בראשית ח ח: וישלח את היונה מאתו לראות הקלו המים מעל פני האדמה.
> בראשית ח ט: ולא מצאה היונה מנוח לכף רגלה ותשב אליו אל התבה כי מים על פני כל הארץ; וישלח ידו ויקחה ויבא אתה אליו אל התבה.
> בראשית ח י: ויחל עוד שבעת ימים אחרים; ויסף שלח את היונה מן התבה.
> בראשית ח יא: ותבא אליו היונה לעת ערב והנה עלה זית טרף בפיה; וידע נח כי קלו המים מעל הארץ.
> בראשית ח יב: וייחל עוד שבעת ימים אחרים; וישלח את היונה ולא יספה שוב אליו עוד.
> בראשית ח יג: ויהי באחת ושש מאות שנה בראשון באחד לחדש חרבו המים מעל הארץ; ויסר נח את מכסה התבה וירא והנה חרבו פני האדמה.
> בראשית ח יד: ובחדש השני בשבעה ועשרים יום לחדש יבשה הארץ.
> בראשית ח טו: וידבר אלהים אל נח לאמר.
> בראשית ח טז: צא מן התבה אתה ואשתך ובניך ונשי בניך אתך.
> בראשית ח יז: כל החיה אשר אתך מכל בשר בעוף ובבהמה ובכל הרמש הרמש על הארץ הוצא (היצא) אתך; ושרצו בארץ ופרו ורבו על הארץ.
> בראשית ח יח: ויצא נח; ובניו ואשתו ונשי בניו אתו.
> בראשית ח יט: כל החיה כל הרמש וכל העוף כל רומש על הארץ למשפחתיהם יצאו מן התבה.
> בראשית ח כ: ויבן נח מזבח ליהוה; ויקח מכל הבהמה הטהרה ומכל העוף הטהור ויעל עלת במזבח.
> בראשית ח כא: וירח יהוה את ריח הניחח ויאמר יהוה אל לבו לא אסף לקלל עוד את האדמה בעבור האדם כי יצר לב האדם רע מנעריו; ולא אסף עוד להכות את כל חי כאשר עשיתי.
> בראשית ח כב: עד כל ימי הארץ:  זרע וקציר וקר וחם וקיץ וחרף ויום ולילה לא ישבתו.
> בראשית ט א: ויברך אלהים את נח ואת בניו; ויאמר להם פרו ורבו ומלאו את הארץ.
> בראשית ט ב: ומוראכם וחתכם יהיה על כל חית הארץ ועל כל עוף השמים; בכל אשר תרמש האדמה ובכל דגי הים בידכם נתנו.
> בראשית ט ג: כל רמש אשר הוא חי לכם יהיה לאכלה:  כירק עשב נתתי לכם את כל.
> בראשית ט ד: אך בשר בנפשו דמו לא תאכלו.
> בראשית ט ה: ואך את דמכם לנפשתיכם אדרש מיד כל חיה אדרשנו; ומיד האדם מיד איש אחיו אדרש את נפש האדם.
> בראשית ט ו: שפך דם האדם באדם דמו ישפך:  כי בצלם אלהים עשה את האדם.
> בראשית ט ז: ואתם פרו ורבו; שרצו בארץ ורבו בה.
> בראשית ט ח: ויאמר אלהים אל נח ואל בניו אתו לאמר.
> בראשית ט ט: ואני הנני מקים את בריתי אתכם ואת זרעכם אחריכם.
> בראשית ט י: ואת כל נפש החיה אשר אתכם בעוף בבהמה ובכל חית הארץ אתכם; מכל יצאי התבה לכל חית הארץ.
> בראשית ט יא: והקמתי את בריתי אתכם ולא יכרת כל בשר עוד ממי המבול; ולא יהיה עוד מבול לשחת הארץ.
> בראשית ט יב: ויאמר אלהים זאת אות הברית אשר אני נתן ביני וביניכם ובין כל נפש חיה אשר אתכם לדרת עולם.
> בראשית ט יג: את קשתי נתתי בענן; והיתה לאות ברית ביני ובין הארץ.
> בראשית ט יד: והיה בענני ענן על הארץ ונראתה הקשת בענן.
> בראשית ט טו: וזכרתי את בריתי אשר ביני וביניכם ובין כל נפש חיה בכל בשר; ולא יהיה עוד המים למבול לשחת כל בשר.
> בראשית ט טז: והיתה הקשת בענן; וראיתיה לזכר ברית עולם בין אלהים ובין כל נפש חיה בכל בשר אשר על הארץ.
> בראשית ט יז: ויאמר אלהים אל נח:  זאת אות הברית אשר הקמתי ביני ובין כל בשר אשר על הארץ.
> בראשית ט יח: ויהיו בני נח היצאים מן התבה שם וחם ויפת; וחם הוא אבי כנען.
> בראשית ט יט: שלשה אלה בני נח; ומאלה נפצה כל הארץ.
> בראשית ט כ: ויחל נח איש האדמה; ויטע כרם.
> בראשית ט כא: וישת מן היין וישכר; ויתגל בתוך אהלה.
> בראשית ט כב: וירא חם אבי כנען את ערות אביו; ויגד לשני אחיו בחוץ.
> בראשית ט כג: ויקח שם ויפת את השמלה וישימו על שכם שניהם וילכו אחרנית ויכסו את ערות אביהם; ופניהם אחרנית וערות אביהם לא ראו.
> בראשית ט כד: וייקץ נח מיינו; וידע את אשר עשה לו בנו הקטן.
> בראשית ט כה: ויאמר ארור כנען:  עבד עבדים יהיה לאחיו.
> בראשית ט כו: ויאמר ברוך יהוה אלהי שם; ויהי כנען עבד למו.
> בראשית ט כז: יפת אלהים ליפת וישכן באהלי שם; ויהי כנען עבד למו.
> בראשית ט כח: ויחי נח אחר המבול שלש מאות שנה וחמשים שנה.
> בראשית ט כט: ויהיו כל ימי נח תשע מאות שנה וחמשים שנה; וימת.
> בראשית י א: ואלה תולדת בני נח שם חם ויפת; ויולדו להם בנים אחר המבול.
> בראשית י ב: בני יפת גמר ומגוג ומדי ויון ותבל; ומשך ותירס.
> בראשית י ג: ובני גמר אשכנז וריפת ותגרמה.
> בראשית י ד: ובני יון אלישה ותרשיש כתים ודדנים.
> בראשית י ה: מאלה נפרדו איי הגוים בארצתם איש ללשנו למשפחתם בגויהם.
> בראשית י ו: ובני חם כוש ומצרים ופוט וכנען.
> בראשית י ז: ובני כוש סבא וחוילה וסבתה ורעמה וסבתכא; ובני רעמה שבא ודדן.
> בראשית י ח: וכוש ילד את נמרד; הוא החל להיות גבר בארץ.
> בראשית י ט: הוא היה גבר ציד לפני יהוה; על כן יאמר כנמרד גבור ציד לפני יהוה.
> בראשית י י: ותהי ראשית ממלכתו בבל וארך ואכד וכלנה בארץ שנער.
> בראשית י יא: מן הארץ ההוא יצא אשור; ויבן את נינוה ואת רחבת עיר ואת כלח.
> בראשית י יב: ואת רסן בין נינוה ובין כלח הוא העיר הגדלה.
> בראשית י יג: ומצרים ילד את לודים ואת ענמים ואת להבים ואת נפתחים.
> בראשית י יד: ואת פתרסים ואת כסלחים אשר יצאו משם פלשתים ואת כפתרים.
> בראשית י טו: וכנען ילד את צידן בכרו ואת חת.
> בראשית י טז: ואת היבוסי ואת האמרי ואת הגרגשי.
> בראשית י יז: ואת החוי ואת הערקי ואת הסיני.
> בראשית י יח: ואת הארודי ואת הצמרי ואת החמתי; ואחר נפצו משפחות הכנעני.
> בראשית י יט: ויהי גבול הכנעני מצידן באכה גררה עד עזה:  באכה סדמה ועמרה ואדמה וצבים עד לשע.
> בראשית י כ: אלה בני חם למשפחתם ללשנתם בארצתם בגויהם.
> בראשית י כא: ולשם ילד גם הוא:  אבי כל בני עבר אחי יפת הגדול.
> בראשית י כב: בני שם עילם ואשור וארפכשד ולוד וארם.
> בראשית י כג: ובני ארם עוץ וחול וגתר ומש.
> בראשית י כד: וארפכשד ילד את שלח; ושלח ילד את עבר.
> בראשית י כה: ולעבר ילד שני בנים:  שם האחד פלג כי בימיו נפלגה הארץ ושם אחיו יקטן.
> בראשית י כו: ויקטן ילד את אלמודד ואת שלף ואת חצרמות ואת ירח.
> בראשית י כז: ואת הדורם ואת אוזל ואת דקלה.
> בראשית י כח: ואת עובל ואת אבימאל ואת שבא.
> בראשית י כט: ואת אופר ואת חוילה ואת יובב; כל אלה בני יקטן.
> בראשית י ל: ויהי מושבם ממשא באכה ספרה הר הקדם.
> בראשית י לא: אלה בני שם למשפחתם ללשנתם בארצתם לגויהם.
> בראשית י לב: אלה משפחת בני נח לתולדתם בגויהם; ומאלה נפרדו הגוים בארץ אחר המבול.
> בראשית יא א: ויהי כל הארץ שפה אחת ודברים אחדים.
> בראשית יא ב: ויהי בנסעם מקדם; וימצאו בקעה בארץ שנער וישבו שם.
> בראשית יא ג: ויאמרו איש אל רעהו הבה נלבנה לבנים ונשרפה לשרפה; ותהי להם הלבנה לאבן והחמר היה להם לחמר.
> בראשית יא ד: ויאמרו הבה נבנה לנו עיר ומגדל וראשו בשמים ונעשה לנו שם:  פן נפוץ על פני כל הארץ.
> בראשית יא ה: וירד יהוה לראת את העיר ואת המגדל אשר בנו בני האדם.
> בראשית יא ו: ויאמר יהוה הן עם אחד ושפה אחת לכלם וזה החלם לעשות; ועתה לא יבצר מהם כל אשר יזמו לעשות.
> בראשית יא ז: הבה נרדה ונבלה שם שפתם אשר לא ישמעו איש שפת רעהו.
> בראשית יא ח: ויפץ יהוה אתם משם על פני כל הארץ; ויחדלו לבנת העיר.
> בראשית יא ט: על כן קרא שמה בבל כי שם בלל יהוה שפת כל הארץ; ומשם הפיצם יהוה על פני כל הארץ.
> בראשית יא י: אלה תולדת שם שם בן מאת שנה ויולד את ארפכשד:  שנתים אחר המבול.
> בראשית יא יא: ויחי שם אחרי הולידו את ארפכשד חמש מאות שנה; ויולד בנים ובנות.
> בראשית יא יב: וארפכשד חי חמש ושלשים שנה; ויולד את שלח.
> בראשית יא יג: ויחי ארפכשד אחרי הולידו את שלח שלש שנים וארבע מאות שנה; ויולד בנים ובנות.
> בראשית יא יד: ושלח חי שלשים שנה; ויולד את עבר.
> בראשית יא טו: ויחי שלח אחרי הולידו את עבר שלש שנים וארבע מאות שנה; ויולד בנים ובנות.
> בראשית יא טז: ויחי עבר ארבע ושלשים שנה; ויולד את פלג.
> בראשית יא יז: ויחי עבר אחרי הולידו את פלג שלשים שנה וארבע מאות שנה; ויולד בנים ובנות.
> בראשית יא יח: ויחי פלג שלשים שנה; ויולד את רעו.
> בראשית יא יט: ויחי פלג אחרי הולידו את רעו תשע שנים ומאתים שנה; ויולד בנים ובנות.
> בראשית יא כ: ויחי רעו שתים ושלשים שנה; ויולד את שרוג.
> בראשית יא כא: ויחי רעו אחרי הולידו את שרוג שבע שנים ומאתים שנה; ויולד בנים ובנות.
> בראשית יא כב: ויחי שרוג שלשים שנה; ויולד את נחור.
> בראשית יא כג: ויחי שרוג אחרי הולידו את נחור מאתים שנה; ויולד בנים ובנות.
> בראשית יא כד: ויחי נחור תשע ועשרים שנה; ויולד את תרח.
> בראשית יא כה: ויחי נחור אחרי הולידו את תרח תשע עשרה שנה ומאת שנה; ויולד בנים ובנות.
> בראשית יא כו: ויחי תרח שבעים שנה; ויולד את אברם את נחור ואת הרן.
> בראשית יא כז: ואלה תולדת תרח תרח הוליד את אברם את נחור ואת הרן; והרן הוליד את לוט.
> בראשית יא כח: וימת הרן על פני תרח אביו בארץ מולדתו באור כשדים.
> בראשית יא כט: ויקח אברם ונחור להם נשים:  שם אשת אברם שרי ושם אשת נחור מלכה בת הרן אבי מלכה ואבי יסכה.
> בראשית יא ל: ותהי שרי עקרה:  אין לה ולד.
> בראשית יא לא: ויקח תרח את אברם בנו ואת לוט בן הרן בן בנו ואת שרי כלתו אשת אברם בנו; ויצאו אתם מאור כשדים ללכת ארצה כנען ויבאו עד חרן וישבו שם.
> בראשית יא לב: ויהיו ימי תרח חמש שנים ומאתים שנה; וימת תרח בחרן.
> בראשית יב א: ויאמר יהוה אל אברם לך לך מארצך וממולדתך ומבית אביך אל הארץ אשר אראך.
> בראשית יב ב: ואעשך לגוי גדול ואברכך ואגדלה שמך; והיה ברכה.
> בראשית יב ג: ואברכה מברכיך ומקללך אאר; ונברכו בך כל משפחת האדמה.
> בראשית יב ד: וילך אברם כאשר דבר אליו יהוה וילך אתו לוט; ואברם בן חמש שנים ושבעים שנה בצאתו מחרן.
> בראשית יב ה: ויקח אברם את שרי אשתו ואת לוט בן אחיו ואת כל רכושם אשר רכשו ואת הנפש אשר עשו בחרן; ויצאו ללכת ארצה כנען ויבאו ארצה כנען.
> בראשית יב ו: ויעבר אברם בארץ עד מקום שכם עד אלון מורה; והכנעני אז בארץ.
> בראשית יב ז: וירא יהוה אל אברם ויאמר לזרעך אתן את הארץ הזאת; ויבן שם מזבח ליהוה הנראה אליו.
> בראשית יב ח: ויעתק משם ההרה מקדם לבית אל ויט אהלה; בית אל מים והעי מקדם ויבן שם מזבח ליהוה ויקרא בשם יהוה.
> בראשית יב ט: ויסע אברם הלוך ונסוע הנגבה.
> בראשית יב י: ויהי רעב בארץ; וירד אברם מצרימה לגור שם כי כבד הרעב בארץ.
> בראשית יב יא: ויהי כאשר הקריב לבוא מצרימה; ויאמר אל שרי אשתו הנה נא ידעתי כי אשה יפת מראה את.
> בראשית יב יב: והיה כי יראו אתך המצרים ואמרו אשתו זאת; והרגו אתי ואתך יחיו.
> בראשית יב יג: אמרי נא אחתי את למען ייטב לי בעבורך וחיתה נפשי בגללך.
> בראשית יב יד: ויהי כבוא אברם מצרימה; ויראו המצרים את האשה כי יפה הוא מאד.
> בראשית יב טו: ויראו אתה שרי פרעה ויהללו אתה אל פרעה; ותקח האשה בית פרעה.
> בראשית יב טז: ולאברם היטיב בעבורה; ויהי לו צאן ובקר וחמרים ועבדים ושפחת ואתנת וגמלים.
> בראשית יב יז: וינגע יהוה את פרעה נגעים גדלים ואת ביתו על דבר שרי אשת אברם.
> בראשית יב יח: ויקרא פרעה לאברם ויאמר מה זאת עשית לי; למה לא הגדת לי כי אשתך הוא.
> בראשית יב יט: למה אמרת אחתי הוא ואקח אתה לי לאשה; ועתה הנה אשתך קח ולך.
> בראשית יב כ: ויצו עליו פרעה אנשים; וישלחו אתו ואת אשתו ואת כל אשר לו.
> בראשית יג א: ויעל אברם ממצרים הוא ואשתו וכל אשר לו ולוט עמו הנגבה.
> בראשית יג ב: ואברם כבד מאד במקנה בכסף ובזהב.
> בראשית יג ג: וילך למסעיו מנגב ועד בית אל עד המקום אשר היה שם אהלה בתחלה בין בית אל ובין העי.
> בראשית יג ד: אל מקום המזבח אשר עשה שם בראשנה; ויקרא שם אברם בשם יהוה.
> בראשית יג ה: וגם ללוט ההלך את אברם:  היה צאן ובקר ואהלים.
> בראשית יג ו: ולא נשא אתם הארץ לשבת יחדו:  כי היה רכושם רב ולא יכלו לשבת יחדו.
> בראשית יג ז: ויהי ריב בין רעי מקנה אברם ובין רעי מקנה לוט; והכנעני והפרזי אז ישב בארץ.
> בראשית יג ח: ויאמר אברם אל לוט אל נא תהי מריבה ביני ובינך ובין רעי ובין רעיך:  כי אנשים אחים אנחנו.
> בראשית יג ט: הלא כל הארץ לפניך הפרד נא מעלי:  אם השמאל ואימנה ואם הימין ואשמאילה.
> בראשית יג י: וישא לוט את עיניו וירא את כל ככר הירדן כי כלה משקה לפני שחת יהוה את סדם ואת עמרה כגן יהוה כארץ מצרים באכה צער.
> בראשית יג יא: ויבחר לו לוט את כל ככר הירדן ויסע לוט מקדם; ויפרדו איש מעל אחיו.
> בראשית יג יב: אברם ישב בארץ כנען; ולוט ישב בערי הככר ויאהל עד סדם.
> בראשית יג יג: ואנשי סדם רעים וחטאים ליהוה מאד.
> בראשית יג יד: ויהוה אמר אל אברם אחרי הפרד לוט מעמו שא נא עיניך וראה מן המקום אשר אתה שם צפנה ונגבה וקדמה וימה.
> בראשית יג טו: כי את כל הארץ אשר אתה ראה לך אתננה ולזרעך עד עולם.
> בראשית יג טז: ושמתי את זרעך כעפר הארץ:  אשר אם יוכל איש למנות את עפר הארץ גם זרעך ימנה.
> בראשית יג יז: קום התהלך בארץ לארכה ולרחבה:  כי לך אתננה.
> בראשית יג יח: ויאהל אברם ויבא וישב באלני ממרא אשר בחברון; ויבן שם מזבח ליהוה.
> בראשית יד א: ויהי בימי אמרפל מלך שנער אריוך מלך אלסר; כדרלעמר מלך עילם ותדעל מלך גוים.
> בראשית יד ב: עשו מלחמה את ברע מלך סדם ואת ברשע מלך עמרה; שנאב מלך אדמה ושמאבר מלך צביים ומלך בלע היא צער.
> בראשית יד ג: כל אלה חברו אל עמק השדים:  הוא ים המלח.
> בראשית יד ד: שתים עשרה שנה עבדו את כדרלעמר; ושלש עשרה שנה מרדו.
> בראשית יד ה: ובארבע עשרה שנה בא כדרלעמר והמלכים אשר אתו ויכו את רפאים בעשתרת קרנים ואת הזוזים בהם; ואת האימים בשוה קריתים.
> בראשית יד ו: ואת החרי בהררם שעיר עד איל פארן אשר על המדבר.
> בראשית יד ז: וישבו ויבאו אל עין משפט הוא קדש ויכו את כל שדה העמלקי וגם את האמרי הישב בחצצן תמר.
> בראשית יד ח: ויצא מלך סדם ומלך עמרה ומלך אדמה ומלך צביים ומלך בלע הוא צער; ויערכו אתם מלחמה בעמק השדים.
> בראשית יד ט: את כדרלעמר מלך עילם ותדעל מלך גוים ואמרפל מלך שנער ואריוך מלך אלסר ארבעה מלכים את החמשה.
> בראשית יד י: ועמק השדים בארת בארת חמר וינסו מלך סדם ועמרה ויפלו שמה; והנשארים הרה נסו.
> בראשית יד יא: ויקחו את כל רכש סדם ועמרה ואת כל אכלם וילכו.
> בראשית יד יב: ויקחו את לוט ואת רכשו בן אחי אברם וילכו; והוא ישב בסדם.
> בראשית יד יג: ויבא הפליט ויגד לאברם העברי; והוא שכן באלני ממרא האמרי אחי אשכל ואחי ענר והם בעלי ברית אברם.
> בראשית יד יד: וישמע אברם כי נשבה אחיו; וירק את חניכיו ילידי ביתו שמנה עשר ושלש מאות וירדף עד דן.
> בראשית יד טו: ויחלק עליהם לילה הוא ועבדיו ויכם; וירדפם עד חובה אשר משמאל לדמשק.
> בראשית יד טז: וישב את כל הרכש; וגם את לוט אחיו ורכשו השיב וגם את הנשים ואת העם.
> בראשית יד יז: ויצא מלך סדם לקראתו אחרי שובו מהכות את כדרלעמר ואת המלכים אשר אתו אל עמק שוה הוא עמק המלך.
> בראשית יד יח: ומלכי צדק מלך שלם הוציא לחם ויין; והוא כהן לאל עליון.
> בראשית יד יט: ויברכהו ויאמר:  ברוך אברם לאל עליון קנה שמים וארץ.
> בראשית יד כ: וברוך אל עליון אשר מגן צריך בידך; ויתן לו מעשר מכל.
> בראשית יד כא: ויאמר מלך סדם אל אברם:  תן לי הנפש והרכש קח לך.
> בראשית יד כב: ויאמר אברם אל מלך סדם:  הרמתי ידי אל יהוה אל עליון קנה שמים וארץ.
> בראשית יד כג: אם מחוט ועד שרוך נעל ואם אקח מכל אשר לך; ולא תאמר אני העשרתי את אברם.
> בראשית יד כד: בלעדי רק אשר אכלו הנערים וחלק האנשים אשר הלכו אתי:  ענר אשכל וממרא הם יקחו חלקם.
> בראשית טו א: אחר הדברים האלה היה דבר יהוה אל אברם במחזה לאמר:  אל תירא אברם אנכי מגן לך שכרך הרבה מאד.
> בראשית טו ב: ויאמר אברם אדני יהוה מה תתן לי ואנכי הולך ערירי; ובן משק ביתי הוא דמשק אליעזר.
> בראשית טו ג: ויאמר אברם הן לי לא נתתה זרע; והנה בן ביתי יורש אתי.
> בראשית טו ד: והנה דבר יהוה אליו לאמר לא יירשך זה:  כי אם אשר יצא ממעיך הוא יירשך.
> בראשית טו ה: ויוצא אתו החוצה ויאמר הבט נא השמימה וספר הכוכבים אם תוכל לספר אתם; ויאמר לו כה יהיה זרעך.
> בראשית טו ו: והאמן ביהוה; ויחשבה לו צדקה.
> בראשית טו ז: ויאמר אליו:  אני יהוה אשר הוצאתיך מאור כשדים לתת לך את הארץ הזאת לרשתה.
> בראשית טו ח: ויאמר:  אדני יהוה במה אדע כי אירשנה.
> בראשית טו ט: ויאמר אליו קחה לי עגלה משלשת ועז משלשת ואיל משלש; ותר וגוזל.
> בראשית טו י: ויקח לו את כל אלה ויבתר אתם בתוך ויתן איש בתרו לקראת רעהו; ואת הצפר לא בתר.
> בראשית טו יא: וירד העיט על הפגרים; וישב אתם אברם.
> בראשית טו יב: ויהי השמש לבוא ותרדמה נפלה על אברם; והנה אימה חשכה גדלה נפלת עליו.
> בראשית טו יג: ויאמר לאברם ידע תדע כי גר יהיה זרעך בארץ לא להם ועבדום וענו אתם ארבע מאות שנה.
> בראשית טו יד: וגם את הגוי אשר יעבדו דן אנכי; ואחרי כן יצאו ברכש גדול.
> בראשית טו טו: ואתה תבוא אל אבתיך בשלום:  תקבר בשיבה טובה.
> בראשית טו טז: ודור רביעי ישובו הנה:  כי לא שלם עון האמרי עד הנה.
> בראשית טו יז: ויהי השמש באה ועלטה היה; והנה תנור עשן ולפיד אש אשר עבר בין הגזרים האלה.
> בראשית טו יח: ביום ההוא כרת יהוה את אברם ברית לאמר:  לזרעך נתתי את הארץ הזאת מנהר מצרים עד הנהר הגדל נהר פרת.
> בראשית טו יט: את הקיני ואת הקנזי ואת הקדמני.
> בראשית טו כ: ואת החתי ואת הפרזי ואת הרפאים.
> בראשית טו כא: ואת האמרי ואת הכנעני ואת הגרגשי ואת היבוסי.
> בראשית טז א: ושרי אשת אברם לא ילדה לו; ולה שפחה מצרית ושמה הגר.
> בראשית טז ב: ותאמר שרי אל אברם הנה נא עצרני יהוה מלדת בא נא אל שפחתי אולי אבנה ממנה; וישמע אברם לקול שרי.
> בראשית טז ג: ותקח שרי אשת אברם את הגר המצרית שפחתה מקץ עשר שנים לשבת אברם בארץ כנען; ותתן אתה לאברם אישה לו לאשה.
> בראשית טז ד: ויבא אל הגר ותהר; ותרא כי הרתה ותקל גברתה בעיניה.
> בראשית טז ה: ותאמר שרי אל אברם חמסי עליך אנכי נתתי שפחתי בחיקך ותרא כי הרתה ואקל בעיניה; ישפט יהוה ביני וביניך.
> בראשית טז ו: ויאמר אברם אל שרי הנה שפחתך בידך עשי לה הטוב בעיניך; ותענה שרי ותברח מפניה.
> בראשית טז ז: וימצאה מלאך יהוה על עין המים במדבר:  על העין בדרך שור.
> בראשית טז ח: ויאמר הגר שפחת שרי אי מזה באת ואנה תלכי; ותאמר מפני שרי גברתי אנכי ברחת.
> בראשית טז ט: ויאמר לה מלאך יהוה שובי אל גברתך והתעני תחת ידיה.
> בראשית טז י: ויאמר לה מלאך יהוה הרבה ארבה את זרעך ולא יספר מרב.
> בראשית טז יא: ויאמר לה מלאך יהוה הנך הרה וילדת בן וקראת שמו ישמעאל כי שמע יהוה אל עניך.
> בראשית טז יב: והוא יהיה פרא אדם ידו בכל ויד כל בו; ועל פני כל אחיו ישכן.
> בראשית טז יג: ותקרא שם יהוה הדבר אליה אתה אל ראי:  כי אמרה הגם הלם ראיתי אחרי ראי.
> בראשית טז יד: על כן קרא לבאר באר לחי ראי הנה בין קדש ובין ברד.
> בראשית טז טו: ותלד הגר לאברם בן; ויקרא אברם שם בנו אשר ילדה הגר ישמעאל.
> בראשית טז טז: ואברם בן שמנים שנה ושש שנים בלדת הגר את ישמעאל לאברם.
> בראשית יז א: ויהי אברם בן תשעים שנה ותשע שנים; וירא יהוה אל אברם ויאמר אליו אני אל שדי התהלך לפני והיה תמים.
> בראשית יז ב: ואתנה בריתי ביני ובינך; וארבה אותך במאד מאד.
> בראשית יז ג: ויפל אברם על פניו; וידבר אתו אלהים לאמר.
> בראשית יז ד: אני הנה בריתי אתך; והיית לאב המון גוים.
> בראשית יז ה: ולא יקרא עוד את שמך אברם; והיה שמך אברהם כי אב המון גוים נתתיך.
> בראשית יז ו: והפרתי אתך במאד מאד ונתתיך לגוים; ומלכים ממך יצאו.
> בראשית יז ז: והקמתי את בריתי ביני ובינך ובין זרעך אחריך לדרתם לברית עולם:  להיות לך לאלהים ולזרעך אחריך.
> בראשית יז ח: ונתתי לך ולזרעך אחריך את ארץ מגריך את כל ארץ כנען לאחזת עולם; והייתי להם לאלהים.
> בראשית יז ט: ויאמר אלהים אל אברהם ואתה את בריתי תשמר אתה וזרעך אחריך לדרתם.
> בראשית יז י: זאת בריתי אשר תשמרו ביני וביניכם ובין זרעך אחריך:  המול לכם כל זכר.
> בראשית יז יא: ונמלתם את בשר ערלתכם; והיה לאות ברית ביני וביניכם.
> בראשית יז יב: ובן שמנת ימים ימול לכם כל זכר לדרתיכם:  יליד בית ומקנת כסף מכל בן נכר אשר לא מזרעך הוא.
> בראשית יז יג: המול ימול יליד ביתך ומקנת כספך; והיתה בריתי בבשרכם לברית עולם.
> בראשית יז יד: וערל זכר אשר לא ימול את בשר ערלתו ונכרתה הנפש ההוא מעמיה:  את בריתי הפר.
> בראשית יז טו: ויאמר אלהים אל אברהם שרי אשתך לא תקרא את שמה שרי:  כי שרה שמה.
> בראשית יז טז: וברכתי אתה וגם נתתי ממנה לך בן; וברכתיה והיתה לגוים מלכי עמים ממנה יהיו.
> בראשית יז יז: ויפל אברהם על פניו ויצחק; ויאמר בלבו הלבן מאה שנה יולד ואם שרה הבת תשעים שנה תלד.
> בראשית יז יח: ויאמר אברהם אל האלהים:  לו ישמעאל יחיה לפניך.
> בראשית יז יט: ויאמר אלהים אבל שרה אשתך ילדת לך בן וקראת את שמו יצחק; והקמתי את בריתי אתו לברית עולם לזרעו אחריו.
> בראשית יז כ: ולישמעאל שמעתיך הנה ברכתי אתו והפריתי אתו והרביתי אתו במאד מאד:  שנים עשר נשיאם יוליד ונתתיו לגוי גדול.
> בראשית יז כא: ואת בריתי אקים את יצחק אשר תלד לך שרה למועד הזה בשנה האחרת.
> בראשית יז כב: ויכל לדבר אתו; ויעל אלהים מעל אברהם.
> בראשית יז כג: ויקח אברהם את ישמעאל בנו ואת כל ילידי ביתו ואת כל מקנת כספו כל זכר באנשי בית אברהם; וימל את בשר ערלתם בעצם היום הזה כאשר דבר אתו אלהים.
> בראשית יז כד: ואברהם בן תשעים ותשע שנה:  בהמלו בשר ערלתו.
> בראשית יז כה: וישמעאל בנו בן שלש עשרה שנה:  בהמלו את בשר ערלתו.
> בראשית יז כו: בעצם היום הזה נמול אברהם וישמעאל בנו.
> בראשית יז כז: וכל אנשי ביתו יליד בית ומקנת כסף מאת בן נכר נמלו אתו.
> בראשית יח א: וירא אליו יהוה באלני ממרא; והוא ישב פתח האהל כחם היום.
> בראשית יח ב: וישא עיניו וירא והנה שלשה אנשים נצבים עליו; וירא וירץ לקראתם מפתח האהל וישתחו ארצה.
> בראשית יח ג: ויאמר:  אדני אם נא מצאתי חן בעיניך אל נא תעבר מעל עבדך.
> בראשית יח ד: יקח נא מעט מים ורחצו רגליכם; והשענו תחת העץ.
> בראשית יח ה: ואקחה פת לחם וסעדו לבכם אחר תעברו כי על כן עברתם על עבדכם; ויאמרו כן תעשה כאשר דברת.
> בראשית יח ו: וימהר אברהם האהלה אל שרה; ויאמר מהרי שלש סאים קמח סלת לושי ועשי עגות.
> בראשית יח ז: ואל הבקר רץ אברהם; ויקח בן בקר רך וטוב ויתן אל הנער וימהר לעשות אתו.
> בראשית יח ח: ויקח חמאה וחלב ובן הבקר אשר עשה ויתן לפניהם; והוא עמד עליהם תחת העץ ויאכלו.
> בראשית יח ט: ויאמרו אליו איה שרה אשתך; ויאמר הנה באהל.
> בראשית יח י: ויאמר שוב אשוב אליך כעת חיה והנה בן לשרה אשתך; ושרה שמעת פתח האהל והוא אחריו.
> בראשית יח יא: ואברהם ושרה זקנים באים בימים; חדל להיות לשרה ארח כנשים.
> בראשית יח יב: ותצחק שרה בקרבה לאמר:  אחרי בלתי היתה לי עדנה ואדני זקן.
> בראשית יח יג: ויאמר יהוה אל אברהם:  למה זה צחקה שרה לאמר האף אמנם אלד ואני זקנתי.
> בראשית יח יד: היפלא מיהוה דבר; למועד אשוב אליך כעת חיה ולשרה בן.
> בראשית יח טו: ותכחש שרה לאמר לא צחקתי כי יראה; ויאמר לא כי צחקת.
> בראשית יח טז: ויקמו משם האנשים וישקפו על פני סדם; ואברהם הלך עמם לשלחם.
> בראשית יח יז: ויהוה אמר:  המכסה אני מאברהם אשר אני עשה.
> בראשית יח יח: ואברהם היו יהיה לגוי גדול ועצום; ונברכו בו כל גויי הארץ.
> בראשית יח יט: כי ידעתיו למען אשר יצוה את בניו ואת ביתו אחריו ושמרו דרך יהוה לעשות צדקה ומשפט למען הביא יהוה על אברהם את אשר דבר עליו.
> בראשית יח כ: ויאמר יהוה זעקת סדם ועמרה כי רבה; וחטאתם כי כבדה מאד.
> בראשית יח כא: ארדה נא ואראה הכצעקתה הבאה אלי עשו כלה; ואם לא אדעה.
> בראשית יח כב: ויפנו משם האנשים וילכו סדמה; ואברהם עודנו עמד לפני יהוה.
> בראשית יח כג: ויגש אברהם ויאמר:  האף תספה צדיק עם רשע.
> בראשית יח כד: אולי יש חמשים צדיקם בתוך העיר; האף תספה ולא תשא למקום למען חמשים הצדיקם אשר בקרבה.
> בראשית יח כה: חללה לך מעשת כדבר הזה להמית צדיק עם רשע והיה כצדיק כרשע; חללה לך השפט כל הארץ לא יעשה משפט.
> בראשית יח כו: ויאמר יהוה אם אמצא בסדם חמשים צדיקם בתוך העיר ונשאתי לכל המקום בעבורם.
> בראשית יח כז: ויען אברהם ויאמר:  הנה נא הואלתי לדבר אל אדני ואנכי עפר ואפר.
> בראשית יח כח: אולי יחסרון חמשים הצדיקם חמשה התשחית בחמשה את כל העיר; ויאמר לא אשחית אם אמצא שם ארבעים וחמשה.
> בראשית יח כט: ויסף עוד לדבר אליו ויאמר אולי ימצאון שם ארבעים; ויאמר לא אעשה בעבור הארבעים.
> בראשית יח ל: ויאמר אל נא יחר לאדני ואדברה אולי ימצאון שם שלשים; ויאמר לא אעשה אם אמצא שם שלשים.
> בראשית יח לא: ויאמר הנה נא הואלתי לדבר אל אדני אולי ימצאון שם עשרים; ויאמר לא אשחית בעבור העשרים.
> בראשית יח לב: ויאמר אל נא יחר לאדני ואדברה אך הפעם אולי ימצאון שם עשרה; ויאמר לא אשחית בעבור העשרה.
> בראשית יח לג: וילך יהוה כאשר כלה לדבר אל אברהם; ואברהם שב למקמו.
> בראשית יט א: ויבאו שני המלאכים סדמה בערב ולוט ישב בשער סדם; וירא לוט ויקם לקראתם וישתחו אפים ארצה.
> בראשית יט ב: ויאמר הנה נא אדני סורו נא אל בית עבדכם ולינו ורחצו רגליכם והשכמתם והלכתם לדרככם; ויאמרו לא כי ברחוב נלין.
> בראשית יט ג: ויפצר בם מאד ויסרו אליו ויבאו אל ביתו; ויעש להם משתה ומצות אפה ויאכלו.
> בראשית יט ד: טרם ישכבו ואנשי העיר אנשי סדם נסבו על הבית מנער ועד זקן:  כל העם מקצה.
> בראשית יט ה: ויקראו אל לוט ויאמרו לו איה האנשים אשר באו אליך הלילה; הוציאם אלינו ונדעה אתם.
> בראשית יט ו: ויצא אלהם לוט הפתחה; והדלת סגר אחריו.
> בראשית יט ז: ויאמר:  אל נא אחי תרעו.
> בראשית יט ח: הנה נא לי שתי בנות אשר לא ידעו איש אוציאה נא אתהן אליכם ועשו להן כטוב בעיניכם; רק לאנשים האל אל תעשו דבר כי על כן באו בצל קרתי.
> בראשית יט ט: ויאמרו גש הלאה ויאמרו האחד בא לגור וישפט שפוט עתה נרע לך מהם; ויפצרו באיש בלוט מאד ויגשו לשבר הדלת.
> בראשית יט י: וישלחו האנשים את ידם ויביאו את לוט אליהם הביתה; ואת הדלת סגרו.
> בראשית יט יא: ואת האנשים אשר פתח הבית הכו בסנורים מקטן ועד גדול; וילאו למצא הפתח.
> בראשית יט יב: ויאמרו האנשים אל לוט עד מי לך פה חתן ובניך ובנתיך וכל אשר לך בעיר:  הוצא מן המקום.
> בראשית יט יג: כי משחתים אנחנו את המקום הזה:  כי גדלה צעקתם את פני יהוה וישלחנו יהוה לשחתה.
> בראשית יט יד: ויצא לוט וידבר אל חתניו לקחי בנתיו ויאמר קומו צאו מן המקום הזה כי משחית יהוה את העיר; ויהי כמצחק בעיני חתניו.
> בראשית יט טו: וכמו השחר עלה ויאיצו המלאכים בלוט לאמר:  קום קח את אשתך ואת שתי בנתיך הנמצאת פן תספה בעון העיר.
> בראשית יט טז: ויתמהמה ויחזיקו האנשים בידו וביד אשתו וביד שתי בנתיו בחמלת יהוה עליו; ויצאהו וינחהו מחוץ לעיר.
> בראשית יט יז: ויהי כהוציאם אתם החוצה ויאמר המלט על נפשך אל תביט אחריך ואל תעמד בכל הככר:  ההרה המלט פן תספה.
> בראשית יט יח: ויאמר לוט אלהם:  אל נא אדני.
> בראשית יט יט: הנה נא מצא עבדך חן בעיניך ותגדל חסדך אשר עשית עמדי להחיות את נפשי; ואנכי לא אוכל להמלט ההרה פן תדבקני הרעה ומתי.
> בראשית יט כ: הנה נא העיר הזאת קרבה לנוס שמה והוא מצער; אמלטה נא שמה הלא מצער הוא ותחי נפשי.
> בראשית יט כא: ויאמר אליו הנה נשאתי פניך גם לדבר הזה:  לבלתי הפכי את העיר אשר דברת.
> בראשית יט כב: מהר המלט שמה כי לא אוכל לעשות דבר עד באך שמה; על כן קרא שם העיר צוער.
> בראשית יט כג: השמש יצא על הארץ; ולוט בא צערה.
> בראשית יט כד: ויהוה המטיר על סדם ועל עמרה גפרית ואש:  מאת יהוה מן השמים.
> בראשית יט כה: ויהפך את הערים האל ואת כל הככר ואת כל ישבי הערים וצמח האדמה.
> בראשית יט כו: ותבט אשתו מאחריו; ותהי נציב מלח.
> בראשית יט כז: וישכם אברהם בבקר:  אל המקום אשר עמד שם את פני יהוה.
> בראשית יט כח: וישקף על פני סדם ועמרה ועל כל פני ארץ הככר; וירא והנה עלה קיטר הארץ כקיטר הכבשן.
> בראשית יט כט: ויהי בשחת אלהים את ערי הככר ויזכר אלהים את אברהם; וישלח את לוט מתוך ההפכה בהפך את הערים אשר ישב בהן לוט.
> בראשית יט ל: ויעל לוט מצוער וישב בהר ושתי בנתיו עמו כי ירא לשבת בצוער; וישב במערה הוא ושתי בנתיו.
> בראשית יט לא: ותאמר הבכירה אל הצעירה אבינו זקן; ואיש אין בארץ לבוא עלינו כדרך כל הארץ.
> בראשית יט לב: לכה נשקה את אבינו יין ונשכבה עמו; ונחיה מאבינו זרע.
> בראשית יט לג: ותשקין את אביהן יין בלילה הוא; ותבא הבכירה ותשכב את אביה ולא ידע בשכבה ובקומה.
> בראשית יט לד: ויהי ממחרת ותאמר הבכירה אל הצעירה הן שכבתי אמש את אבי; נשקנו יין גם הלילה ובאי שכבי עמו ונחיה מאבינו זרע.
> בראשית יט לה: ותשקין גם בלילה ההוא את אביהן יין; ותקם הצעירה ותשכב עמו ולא ידע בשכבה ובקמה.
> בראשית יט לו: ותהרין שתי בנות לוט מאביהן.
> בראשית יט לז: ותלד הבכירה בן ותקרא שמו מואב:  הוא אבי מואב עד היום.
> בראשית יט לח: והצעירה גם הוא ילדה בן ותקרא שמו בן עמי:  הוא אבי בני עמון עד היום.
> בראשית כ א: ויסע משם אברהם ארצה הנגב וישב בין קדש ובין שור; ויגר בגרר.
> בראשית כ ב: ויאמר אברהם אל שרה אשתו אחתי הוא; וישלח אבימלך מלך גרר ויקח את שרה.
> בראשית כ ג: ויבא אלהים אל אבימלך בחלום הלילה; ויאמר לו הנך מת על האשה אשר לקחת והוא בעלת בעל.
> בראשית כ ד: ואבימלך לא קרב אליה; ויאמר אדני הגוי גם צדיק תהרג.
> בראשית כ ה: הלא הוא אמר לי אחתי הוא והיא גם הוא אמרה אחי הוא; בתם לבבי ובנקין כפי עשיתי זאת.
> בראשית כ ו: ויאמר אליו האלהים בחלם גם אנכי ידעתי כי בתם לבבך עשית זאת ואחשך גם אנכי אותך מחטו לי; על כן לא נתתיך לנגע אליה.
> בראשית כ ז: ועתה השב אשת האיש כי נביא הוא ויתפלל בעדך וחיה; ואם אינך משיב דע כי מות תמות אתה וכל אשר לך.
> בראשית כ ח: וישכם אבימלך בבקר ויקרא לכל עבדיו וידבר את כל הדברים האלה באזניהם; וייראו האנשים מאד.
> בראשית כ ט: ויקרא אבימלך לאברהם ויאמר לו מה עשית לנו ומה חטאתי לך כי הבאת עלי ועל ממלכתי חטאה גדלה:  מעשים אשר לא יעשו עשית עמדי.
> בראשית כ י: ויאמר אבימלך אל אברהם:  מה ראית כי עשית את הדבר הזה.
> בראשית כ יא: ויאמר אברהם כי אמרתי רק אין יראת אלהים במקום הזה; והרגוני על דבר אשתי.
> בראשית כ יב: וגם אמנה אחתי בת אבי הוא אך לא בת אמי; ותהי לי לאשה.
> בראשית כ יג: ויהי כאשר התעו אתי אלהים מבית אבי ואמר לה זה חסדך אשר תעשי עמדי:  אל כל המקום אשר נבוא שמה אמרי לי אחי הוא.
> בראשית כ יד: ויקח אבימלך צאן ובקר ועבדים ושפחת ויתן לאברהם; וישב לו את שרה אשתו.
> בראשית כ טו: ויאמר אבימלך הנה ארצי לפניך:  בטוב בעיניך שב.
> בראשית כ טז: ולשרה אמר הנה נתתי אלף כסף לאחיך הנה הוא לך כסות עינים לכל אשר אתך; ואת כל ונכחת.
> בראשית כ יז: ויתפלל אברהם אל האלהים; וירפא אלהים את אבימלך ואת אשתו ואמהתיו וילדו.
> בראשית כ יח: כי עצר עצר יהוה בעד כל רחם לבית אבימלך על דבר שרה אשת אברהם.
> בראשית כא א: ויהוה פקד את שרה כאשר אמר; ויעש יהוה לשרה כאשר דבר.
> בראשית כא ב: ותהר ותלד שרה לאברהם בן לזקניו למועד אשר דבר אתו אלהים.
> בראשית כא ג: ויקרא אברהם את שם בנו הנולד לו אשר ילדה לו שרה יצחק.
> בראשית כא ד: וימל אברהם את יצחק בנו בן שמנת ימים כאשר צוה אתו אלהים.
> בראשית כא ה: ואברהם בן מאת שנה בהולד לו את יצחק בנו.
> בראשית כא ו: ותאמר שרה צחק עשה לי אלהים:  כל השמע יצחק לי.
> בראשית כא ז: ותאמר מי מלל לאברהם היניקה בנים שרה:  כי ילדתי בן לזקניו.
> בראשית כא ח: ויגדל הילד ויגמל; ויעש אברהם משתה גדול ביום הגמל את יצחק.
> בראשית כא ט: ותרא שרה את בן הגר המצרית אשר ילדה לאברהם מצחק.
> בראשית כא י: ותאמר לאברהם גרש האמה הזאת ואת בנה:  כי לא יירש בן האמה הזאת עם בני עם יצחק.
> בראשית כא יא: וירע הדבר מאד בעיני אברהם על אודת בנו.
> בראשית כא יב: ויאמר אלהים אל אברהם אל ירע בעיניך על הנער ועל אמתך כל אשר תאמר אליך שרה שמע בקלה:  כי ביצחק יקרא לך זרע.
> בראשית כא יג: וגם את בן האמה לגוי אשימנו:  כי זרעך הוא.
> בראשית כא יד: וישכם אברהם בבקר ויקח לחם וחמת מים ויתן אל הגר שם על שכמה ואת הילד וישלחה; ותלך ותתע במדבר באר שבע.
> בראשית כא טו: ויכלו המים מן החמת; ותשלך את הילד תחת אחד השיחם.
> בראשית כא טז: ותלך ותשב לה מנגד הרחק כמטחוי קשת כי אמרה אל אראה במות הילד; ותשב מנגד ותשא את קלה ותבך.
> בראשית כא יז: וישמע אלהים את קול הנער ויקרא מלאך אלהים אל הגר מן השמים ויאמר לה מה לך הגר; אל תיראי כי שמע אלהים אל קול הנער באשר הוא שם.
> בראשית כא יח: קומי שאי את הנער והחזיקי את ידך בו:  כי לגוי גדול אשימנו.
> בראשית כא יט: ויפקח אלהים את עיניה ותרא באר מים; ותלך ותמלא את החמת מים ותשק את הנער.
> בראשית כא כ: ויהי אלהים את הנער ויגדל; וישב במדבר ויהי רבה קשת.
> בראשית כא כא: וישב במדבר פארן; ותקח לו אמו אשה מארץ מצרים.
> בראשית כא כב: ויהי בעת ההוא ויאמר אבימלך ופיכל שר צבאו אל אברהם לאמר:  אלהים עמך בכל אשר אתה עשה.
> בראשית כא כג: ועתה השבעה לי באלהים הנה אם תשקר לי ולניני ולנכדי; כחסד אשר עשיתי עמך תעשה עמדי ועם הארץ אשר גרתה בה.
> בראשית כא כד: ויאמר אברהם אנכי אשבע.
> בראשית כא כה: והוכח אברהם את אבימלך על אדות באר המים אשר גזלו עבדי אבימלך.
> בראשית כא כו: ויאמר אבימלך לא ידעתי מי עשה את הדבר הזה; וגם אתה לא הגדת לי וגם אנכי לא שמעתי בלתי היום.
> בראשית כא כז: ויקח אברהם צאן ובקר ויתן לאבימלך; ויכרתו שניהם ברית.
> בראשית כא כח: ויצב אברהם את שבע כבשת הצאן לבדהן.
> בראשית כא כט: ויאמר אבימלך אל אברהם:  מה הנה שבע כבשת האלה אשר הצבת לבדנה.
> בראשית כא ל: ויאמר כי את שבע כבשת תקח מידי:  בעבור תהיה לי לעדה כי חפרתי את הבאר הזאת.
> בראשית כא לא: על כן קרא למקום ההוא באר שבע:  כי שם נשבעו שניהם.
> בראשית כא לב: ויכרתו ברית בבאר שבע; ויקם אבימלך ופיכל שר צבאו וישבו אל ארץ פלשתים.
> בראשית כא לג: ויטע אשל בבאר שבע; ויקרא שם בשם יהוה אל עולם.
> בראשית כא לד: ויגר אברהם בארץ פלשתים ימים רבים.
> בראשית כב א: ויהי אחר הדברים האלה והאלהים נסה את אברהם; ויאמר אליו אברהם ויאמר הנני.
> בראשית כב ב: ויאמר קח נא את בנך את יחידך אשר אהבת את יצחק ולך לך אל ארץ המריה; והעלהו שם לעלה על אחד ההרים אשר אמר אליך.
> בראשית כב ג: וישכם אברהם בבקר ויחבש את חמרו ויקח את שני נעריו אתו ואת יצחק בנו; ויבקע עצי עלה ויקם וילך אל המקום אשר אמר לו האלהים.
> בראשית כב ד: ביום השלישי וישא אברהם את עיניו וירא את המקום מרחק.
> בראשית כב ה: ויאמר אברהם אל נעריו שבו לכם פה עם החמור ואני והנער נלכה עד כה; ונשתחוה ונשובה אליכם.
> בראשית כב ו: ויקח אברהם את עצי העלה וישם על יצחק בנו ויקח בידו את האש ואת המאכלת; וילכו שניהם יחדו.
> בראשית כב ז: ויאמר יצחק אל אברהם אביו ויאמר אבי ויאמר הנני בני; ויאמר הנה האש והעצים ואיה השה לעלה.
> בראשית כב ח: ויאמר אברהם אלהים יראה לו השה לעלה בני; וילכו שניהם יחדו.
> בראשית כב ט: ויבאו אל המקום אשר אמר לו האלהים ויבן שם אברהם את המזבח ויערך את העצים; ויעקד את יצחק בנו וישם אתו על המזבח ממעל לעצים.
> בראשית כב י: וישלח אברהם את ידו ויקח את המאכלת לשחט את בנו.
> בראשית כב יא: ויקרא אליו מלאך יהוה מן השמים ויאמר אברהם אברהם; ויאמר הנני.
> בראשית כב יב: ויאמר אל תשלח ידך אל הנער ואל תעש לו מאומה:  כי עתה ידעתי כי ירא אלהים אתה ולא חשכת את בנך את יחידך ממני.
> בראשית כב יג: וישא אברהם את עיניו וירא והנה איל אחר נאחז בסבך בקרניו; וילך אברהם ויקח את האיל ויעלהו לעלה תחת בנו.
> בראשית כב יד: ויקרא אברהם שם המקום ההוא יהוה יראה אשר יאמר היום בהר יהוה יראה.
> בראשית כב טו: ויקרא מלאך יהוה אל אברהם שנית מן השמים.
> בראשית כב טז: ויאמר בי נשבעתי נאם יהוה:  כי יען אשר עשית את הדבר הזה ולא חשכת את בנך את יחידך.
> בראשית כב יז: כי ברך אברכך והרבה ארבה את זרעך ככוכבי השמים וכחול אשר על שפת הים; וירש זרעך את שער איביו.
> בראשית כב יח: והתברכו בזרעך כל גויי הארץ עקב אשר שמעת בקלי.
> בראשית כב יט: וישב אברהם אל נעריו ויקמו וילכו יחדו אל באר שבע; וישב אברהם בבאר שבע.
> בראשית כב כ: ויהי אחרי הדברים האלה ויגד לאברהם לאמר:  הנה ילדה מלכה גם הוא בנים לנחור אחיך.
> בראשית כב כא: את עוץ בכרו ואת בוז אחיו ואת קמואל אבי ארם.
> בראשית כב כב: ואת כשד ואת חזו ואת פלדש ואת ידלף ואת בתואל.
> בראשית כב כג: ובתואל ילד את רבקה; שמנה אלה ילדה מלכה לנחור אחי אברהם.
> בראשית כב כד: ופילגשו ושמה ראומה; ותלד גם הוא את טבח ואת גחם ואת תחש ואת מעכה.
> בראשית כג א: ויהיו חיי שרה מאה שנה ועשרים שנה ושבע שנים שני חיי שרה.
> בראשית כג ב: ותמת שרה בקרית ארבע הוא חברון בארץ כנען; ויבא אברהם לספד לשרה ולבכתה.
> בראשית כג ג: ויקם אברהם מעל פני מתו; וידבר אל בני חת לאמר.
> בראשית כג ד: גר ותושב אנכי עמכם; תנו לי אחזת קבר עמכם ואקברה מתי מלפני.
> בראשית כג ה: ויענו בני חת את אברהם לאמר לו.
> בראשית כג ו: שמענו אדני נשיא אלהים אתה בתוכנו במבחר קברינו קבר את מתך; איש ממנו את קברו לא יכלה ממך מקבר מתך.
> בראשית כג ז: ויקם אברהם וישתחו לעם הארץ לבני חת.
> בראשית כג ח: וידבר אתם לאמר:  אם יש את נפשכם לקבר את מתי מלפני שמעוני ופגעו לי בעפרון בן צחר.
> בראשית כג ט: ויתן לי את מערת המכפלה אשר לו אשר בקצה שדהו:  בכסף מלא יתננה לי בתוככם לאחזת קבר.
> בראשית כג י: ועפרון ישב בתוך בני חת; ויען עפרון החתי את אברהם באזני בני חת לכל באי שער עירו לאמר.
> בראשית כג יא: לא אדני שמעני השדה נתתי לך והמערה אשר בו לך נתתיה; לעיני בני עמי נתתיה לך קבר מתך.
> בראשית כג יב: וישתחו אברהם לפני עם הארץ.
> בראשית כג יג: וידבר אל עפרון באזני עם הארץ לאמר אך אם אתה לו שמעני:  נתתי כסף השדה קח ממני ואקברה את מתי שמה.
> בראשית כג יד: ויען עפרון את אברהם לאמר לו.
> בראשית כג טו: אדני שמעני ארץ ארבע מאת שקל כסף ביני ובינך מה הוא; ואת מתך קבר.
> בראשית כג טז: וישמע אברהם אל עפרון וישקל אברהם לעפרן את הכסף אשר דבר באזני בני חת ארבע מאות שקל כסף עבר לסחר.
> בראשית כג יז: ויקם שדה עפרון אשר במכפלה אשר לפני ממרא:  השדה והמערה אשר בו וכל העץ אשר בשדה אשר בכל גבלו סביב.
> בראשית כג יח: לאברהם למקנה לעיני בני חת בכל באי שער עירו.
> בראשית כג יט: ואחרי כן קבר אברהם את שרה אשתו אל מערת שדה המכפלה על פני ממרא הוא חברון:  בארץ כנען.
> בראשית כג כ: ויקם השדה והמערה אשר בו לאברהם לאחזת קבר:  מאת בני חת.
> בראשית כד א: ואברהם זקן בא בימים; ויהוה ברך את אברהם בכל.
> בראשית כד ב: ויאמר אברהם אל עבדו זקן ביתו המשל בכל אשר לו:  שים נא ידך תחת ירכי.
> בראשית כד ג: ואשביעך ביהוה אלהי השמים ואלהי הארץ:  אשר לא תקח אשה לבני מבנות הכנעני אשר אנכי יושב בקרבו.
> בראשית כד ד: כי אל ארצי ואל מולדתי תלך; ולקחת אשה לבני ליצחק.
> בראשית כד ה: ויאמר אליו העבד אולי לא תאבה האשה ללכת אחרי אל הארץ הזאת; ההשב אשיב את בנך אל הארץ אשר יצאת משם.
> בראשית כד ו: ויאמר אליו אברהם:  השמר לך פן תשיב את בני שמה.
> בראשית כד ז: יהוה אלהי השמים אשר לקחני מבית אבי ומארץ מולדתי ואשר דבר לי ואשר נשבע לי לאמר לזרעך אתן את הארץ הזאת הוא ישלח מלאכו לפניך ולקחת אשה לבני משם.
> בראשית כד ח: ואם לא תאבה האשה ללכת אחריך ונקית משבעתי זאת; רק את בני לא תשב שמה.
> בראשית כד ט: וישם העבד את ידו תחת ירך אברהם אדניו; וישבע לו על הדבר הזה.
> בראשית כד י: ויקח העבד עשרה גמלים מגמלי אדניו וילך וכל טוב אדניו בידו; ויקם וילך אל ארם נהרים אל עיר נחור.
> בראשית כד יא: ויברך הגמלים מחוץ לעיר אל באר המים לעת ערב לעת צאת השאבת.
> בראשית כד יב: ויאמר יהוה אלהי אדני אברהם הקרה נא לפני היום; ועשה חסד עם אדני אברהם.
> בראשית כד יג: הנה אנכי נצב על עין המים; ובנות אנשי העיר יצאת לשאב מים.
> בראשית כד יד: והיה הנער אשר אמר אליה הטי נא כדך ואשתה ואמרה שתה וגם גמליך אשקה אתה הכחת לעבדך ליצחק ובה אדע כי עשית חסד עם אדני.
> בראשית כד טו: ויהי הוא טרם כלה לדבר והנה רבקה יצאת אשר ילדה לבתואל בן מלכה אשת נחור אחי אברהם; וכדה על שכמה.
> בראשית כד טז: והנער טבת מראה מאד בתולה ואיש לא ידעה; ותרד העינה ותמלא כדה ותעל.
> בראשית כד יז: וירץ העבד לקראתה; ויאמר הגמיאיני נא מעט מים מכדך.
> בראשית כד יח: ותאמר שתה אדני; ותמהר ותרד כדה על ידה ותשקהו.
> בראשית כד יט: ותכל להשקתו; ותאמר גם לגמליך אשאב עד אם כלו לשתת.
> בראשית כד כ: ותמהר ותער כדה אל השקת ותרץ עוד אל הבאר לשאב; ותשאב לכל גמליו.
> בראשית כד כא: והאיש משתאה לה; מחריש לדעת ההצליח יהוה דרכו אם לא.
> בראשית כד כב: ויהי כאשר כלו הגמלים לשתות ויקח האיש נזם זהב בקע משקלו ושני צמידים על ידיה עשרה זהב משקלם.
> בראשית כד כג: ויאמר בת מי את הגידי נא לי; היש בית אביך מקום לנו ללין.
> בראשית כד כד: ותאמר אליו בת בתואל אנכי בן מלכה אשר ילדה לנחור.
> בראשית כד כה: ותאמר אליו גם תבן גם מספוא רב עמנו גם מקום ללון.
> בראשית כד כו: ויקד האיש וישתחו ליהוה.
> בראשית כד כז: ויאמר ברוך יהוה אלהי אדני אברהם אשר לא עזב חסדו ואמתו מעם אדני; אנכי בדרך נחני יהוה בית אחי אדני.
> בראשית כד כח: ותרץ הנער ותגד לבית אמה כדברים האלה.
> בראשית כד כט: ולרבקה אח ושמו לבן; וירץ לבן אל האיש החוצה אל העין.
> בראשית כד ל: ויהי כראת את הנזם ואת הצמדים על ידי אחתו וכשמעו את דברי רבקה אחתו לאמר כה דבר אלי האיש; ויבא אל האיש והנה עמד על הגמלים על העין.
> בראשית כד לא: ויאמר בוא ברוך יהוה; למה תעמד בחוץ ואנכי פניתי הבית ומקום לגמלים.
> בראשית כד לב: ויבא האיש הביתה ויפתח הגמלים; ויתן תבן ומספוא לגמלים ומים לרחץ רגליו ורגלי האנשים אשר אתו.
> בראשית כד לג: ויישם (ויושם) לפניו לאכל ויאמר לא אכל עד אם דברתי דברי; ויאמר דבר.
> בראשית כד לד: ויאמר:  עבד אברהם אנכי.
> בראשית כד לה: ויהוה ברך את אדני מאד ויגדל; ויתן לו צאן ובקר וכסף וזהב ועבדם ושפחת וגמלים וחמרים.
> בראשית כד לו: ותלד שרה אשת אדני בן לאדני אחרי זקנתה; ויתן לו את כל אשר לו.
> בראשית כד לז: וישבעני אדני לאמר:  לא תקח אשה לבני מבנות הכנעני אשר אנכי ישב בארצו.
> בראשית כד לח: אם לא אל בית אבי תלך ואל משפחתי; ולקחת אשה לבני.
> בראשית כד לט: ואמר אל אדני:  אלי לא תלך האשה אחרי.
> בראשית כד מ: ויאמר אלי:  יהוה אשר התהלכתי לפניו ישלח מלאכו אתך והצליח דרכך ולקחת אשה לבני ממשפחתי ומבית אבי.
> בראשית כד מא: אז תנקה מאלתי כי תבוא אל משפחתי; ואם לא יתנו לך והיית נקי מאלתי.
> בראשית כד מב: ואבא היום אל העין; ואמר יהוה אלהי אדני אברהם אם ישך נא מצליח דרכי אשר אנכי הלך עליה.
> בראשית כד מג: הנה אנכי נצב על עין המים; והיה העלמה היצאת לשאב ואמרתי אליה השקיני נא מעט מים מכדך.
> בראשית כד מד: ואמרה אלי גם אתה שתה וגם לגמליך אשאב הוא האשה אשר הכיח יהוה לבן אדני.
> בראשית כד מה: אני טרם אכלה לדבר אל לבי והנה רבקה יצאת וכדה על שכמה ותרד העינה ותשאב; ואמר אליה השקיני נא.
> בראשית כד מו: ותמהר ותורד כדה מעליה ותאמר שתה וגם גמליך אשקה; ואשת וגם הגמלים השקתה.
> בראשית כד מז: ואשאל אתה ואמר בת מי את ותאמר בת בתואל בן נחור אשר ילדה לו מלכה; ואשם הנזם על אפה והצמידים על ידיה.
> בראשית כד מח: ואקד ואשתחוה ליהוה; ואברך את יהוה אלהי אדני אברהם אשר הנחני בדרך אמת לקחת את בת אחי אדני לבנו.
> בראשית כד מט: ועתה אם ישכם עשים חסד ואמת את אדני הגידו לי; ואם לא הגידו לי ואפנה על ימין או על שמאל.
> בראשית כד נ: ויען לבן ובתואל ויאמרו מיהוה יצא הדבר; לא נוכל דבר אליך רע או טוב.
> בראשית כד נא: הנה רבקה לפניך קח ולך; ותהי אשה לבן אדניך כאשר דבר יהוה.
> בראשית כד נב: ויהי כאשר שמע עבד אברהם את דבריהם; וישתחו ארצה ליהוה.
> בראשית כד נג: ויוצא העבד כלי כסף וכלי זהב ובגדים ויתן לרבקה; ומגדנת נתן לאחיה ולאמה.
> בראשית כד נד: ויאכלו וישתו הוא והאנשים אשר עמו וילינו; ויקומו בבקר ויאמר שלחני לאדני.
> בראשית כד נה: ויאמר אחיה ואמה תשב הנער אתנו ימים או עשור; אחר תלך.
> בראשית כד נו: ויאמר אלהם אל תאחרו אתי ויהוה הצליח דרכי; שלחוני ואלכה לאדני.
> בראשית כד נז: ויאמרו נקרא לנער ונשאלה את פיה.
> בראשית כד נח: ויקראו לרבקה ויאמרו אליה התלכי עם האיש הזה; ותאמר אלך.
> בראשית כד נט: וישלחו את רבקה אחתם ואת מנקתה ואת עבד אברהם ואת אנשיו.
> בראשית כד ס: ויברכו את רבקה ויאמרו לה אחתנו את היי לאלפי רבבה; ויירש זרעך את שער שנאיו.
> בראשית כד סא: ותקם רבקה ונערתיה ותרכבנה על הגמלים ותלכנה אחרי האיש; ויקח העבד את רבקה וילך.
> בראשית כד סב: ויצחק בא מבוא באר לחי ראי; והוא יושב בארץ הנגב.
> בראשית כד סג: ויצא יצחק לשוח בשדה לפנות ערב; וישא עיניו וירא והנה גמלים באים.
> בראשית כד סד: ותשא רבקה את עיניה ותרא את יצחק; ותפל מעל הגמל.
> בראשית כד סה: ותאמר אל העבד מי האיש הלזה ההלך בשדה לקראתנו ויאמר העבד הוא אדני; ותקח הצעיף ותתכס.
> בראשית כד סו: ויספר העבד ליצחק את כל הדברים אשר עשה.
> בראשית כד סז: ויבאה יצחק האהלה שרה אמו ויקח את רבקה ותהי לו לאשה ויאהבה; וינחם יצחק אחרי אמו.
> בראשית כה א: ויסף אברהם ויקח אשה ושמה קטורה.
> בראשית כה ב: ותלד לו את זמרן ואת יקשן ואת מדן ואת מדין ואת ישבק ואת שוח.
> בראשית כה ג: ויקשן ילד את שבא ואת דדן; ובני דדן היו אשורם ולטושם ולאמים.
> בראשית כה ד: ובני מדין עיפה ועפר וחנך ואבידע ואלדעה; כל אלה בני קטורה.
> בראשית כה ה: ויתן אברהם את כל אשר לו ליצחק.
> בראשית כה ו: ולבני הפילגשים אשר לאברהם נתן אברהם מתנת; וישלחם מעל יצחק בנו בעודנו חי קדמה אל ארץ קדם.
> בראשית כה ז: ואלה ימי שני חיי אברהם אשר חי:  מאת שנה ושבעים שנה וחמש שנים.
> בראשית כה ח: ויגוע וימת אברהם בשיבה טובה זקן ושבע; ויאסף אל עמיו.
> בראשית כה ט: ויקברו אתו יצחק וישמעאל בניו אל מערת המכפלה:  אל שדה עפרן בן צחר החתי אשר על פני ממרא.
> בראשית כה י: השדה אשר קנה אברהם מאת בני חת שמה קבר אברהם ושרה אשתו.
> בראשית כה יא: ויהי אחרי מות אברהם ויברך אלהים את יצחק בנו; וישב יצחק עם באר לחי ראי.
> בראשית כה יב: ואלה תלדת ישמעאל בן אברהם:  אשר ילדה הגר המצרית שפחת שרה לאברהם.
> בראשית כה יג: ואלה שמות בני ישמעאל בשמתם לתולדתם:  בכר ישמעאל נבית וקדר ואדבאל ומבשם.
> בראשית כה יד: ומשמע ודומה ומשא.
> בראשית כה טו: חדד ותימא יטור נפיש וקדמה.
> בראשית כה טז: אלה הם בני ישמעאל ואלה שמתם בחצריהם ובטירתם שנים עשר נשיאם לאמתם.
> בראשית כה יז: ואלה שני חיי ישמעאל מאת שנה ושלשים שנה ושבע שנים; ויגוע וימת ויאסף אל עמיו.
> בראשית כה יח: וישכנו מחוילה עד שור אשר על פני מצרים באכה אשורה; על פני כל אחיו נפל.
> בראשית כה יט: ואלה תולדת יצחק בן אברהם:  אברהם הוליד את יצחק.
> בראשית כה כ: ויהי יצחק בן ארבעים שנה בקחתו את רבקה בת בתואל הארמי מפדן ארם אחות לבן הארמי לו לאשה.
> בראשית כה כא: ויעתר יצחק ליהוה לנכח אשתו כי עקרה הוא; ויעתר לו יהוה ותהר רבקה אשתו.
> בראשית כה כב: ויתרצצו הבנים בקרבה ותאמר אם כן למה זה אנכי; ותלך לדרש את יהוה.
> בראשית כה כג: ויאמר יהוה לה שני גיים (גוים) בבטנך ושני לאמים ממעיך יפרדו; ולאם מלאם יאמץ ורב יעבד צעיר.
> בראשית כה כד: וימלאו ימיה ללדת; והנה תומם בבטנה.
> בראשית כה כה: ויצא הראשון אדמוני כלו כאדרת שער; ויקראו שמו עשו.
> בראשית כה כו: ואחרי כן יצא אחיו וידו אחזת בעקב עשו ויקרא שמו יעקב; ויצחק בן ששים שנה בלדת אתם.
> בראשית כה כז: ויגדלו הנערים ויהי עשו איש ידע ציד איש שדה; ויעקב איש תם ישב אהלים.
> בראשית כה כח: ויאהב יצחק את עשו כי ציד בפיו; ורבקה אהבת את יעקב.
> בראשית כה כט: ויזד יעקב נזיד; ויבא עשו מן השדה והוא עיף.
> בראשית כה ל: ויאמר עשו אל יעקב הלעיטני נא מן האדם האדם הזה כי עיף אנכי; על כן קרא שמו אדום.
> בראשית כה לא: ויאמר יעקב:  מכרה כיום את בכרתך לי.
> בראשית כה לב: ויאמר עשו הנה אנכי הולך למות; ולמה זה לי בכרה.
> בראשית כה לג: ויאמר יעקב השבעה לי כיום וישבע לו; וימכר את בכרתו ליעקב.
> בראשית כה לד: ויעקב נתן לעשו לחם ונזיד עדשים ויאכל וישת ויקם וילך; ויבז עשו את הבכרה.
> בראשית כו א: ויהי רעב בארץ מלבד הרעב הראשון אשר היה בימי אברהם; וילך יצחק אל אבימלך מלך פלשתים גררה.
> בראשית כו ב: וירא אליו יהוה ויאמר אל תרד מצרימה:  שכן בארץ אשר אמר אליך.
> בראשית כו ג: גור בארץ הזאת ואהיה עמך ואברכך:  כי לך ולזרעך אתן את כל הארצת האל והקמתי את השבעה אשר נשבעתי לאברהם אביך.
> בראשית כו ד: והרביתי את זרעך ככוכבי השמים ונתתי לזרעך את כל הארצת האל; והתברכו בזרעך כל גויי הארץ.
> בראשית כו ה: עקב אשר שמע אברהם בקלי; וישמר משמרתי מצותי חקותי ותורתי.
> בראשית כו ו: וישב יצחק בגרר.
> בראשית כו ז: וישאלו אנשי המקום לאשתו ויאמר אחתי הוא:  כי ירא לאמר אשתי פן יהרגני אנשי המקום על רבקה כי טובת מראה הוא.
> בראשית כו ח: ויהי כי ארכו לו שם הימים וישקף אבימלך מלך פלשתים בעד החלון; וירא והנה יצחק מצחק את רבקה אשתו.
> בראשית כו ט: ויקרא אבימלך ליצחק ויאמר אך הנה אשתך הוא ואיך אמרת אחתי הוא; ויאמר אליו יצחק כי אמרתי פן אמות עליה.
> בראשית כו י: ויאמר אבימלך מה זאת עשית לנו; כמעט שכב אחד העם את אשתך והבאת עלינו אשם.
> בראשית כו יא: ויצו אבימלך את כל העם לאמר:  הנגע באיש הזה ובאשתו מות יומת.
> בראשית כו יב: ויזרע יצחק בארץ ההוא וימצא בשנה ההוא מאה שערים; ויברכהו יהוה.
> בראשית כו יג: ויגדל האיש; וילך הלוך וגדל עד כי גדל מאד.
> בראשית כו יד: ויהי לו מקנה צאן ומקנה בקר ועבדה רבה; ויקנאו אתו פלשתים.
> בראשית כו טו: וכל הבארת אשר חפרו עבדי אביו בימי אברהם אביו סתמום פלשתים וימלאום עפר.
> בראשית כו טז: ויאמר אבימלך אל יצחק:  לך מעמנו כי עצמת ממנו מאד.
> בראשית כו יז: וילך משם יצחק; ויחן בנחל גרר וישב שם.
> בראשית כו יח: וישב יצחק ויחפר את בארת המים אשר חפרו בימי אברהם אביו ויסתמום פלשתים אחרי מות אברהם; ויקרא להן שמות כשמת אשר קרא להן אביו.
> בראשית כו יט: ויחפרו עבדי יצחק בנחל; וימצאו שם באר מים חיים.
> בראשית כו כ: ויריבו רעי גרר עם רעי יצחק לאמר לנו המים; ויקרא שם הבאר עשק כי התעשקו עמו.
> בראשית כו כא: ויחפרו באר אחרת ויריבו גם עליה; ויקרא שמה שטנה.
> בראשית כו כב: ויעתק משם ויחפר באר אחרת ולא רבו עליה; ויקרא שמה רחבות ויאמר כי עתה הרחיב יהוה לנו ופרינו בארץ.
> בראשית כו כג: ויעל משם באר שבע.
> בראשית כו כד: וירא אליו יהוה בלילה ההוא ויאמר אנכי אלהי אברהם אביך; אל תירא כי אתך אנכי וברכתיך והרביתי את זרעך בעבור אברהם עבדי.
> בראשית כו כה: ויבן שם מזבח ויקרא בשם יהוה ויט שם אהלו; ויכרו שם עבדי יצחק באר.
> בראשית כו כו: ואבימלך הלך אליו מגרר; ואחזת מרעהו ופיכל שר צבאו.
> בראשית כו כז: ויאמר אלהם יצחק מדוע באתם אלי; ואתם שנאתם אתי ותשלחוני מאתכם.
> בראשית כו כח: ויאמרו ראו ראינו כי היה יהוה עמך ונאמר תהי נא אלה בינותינו בינינו ובינך; ונכרתה ברית עמך.
> בראשית כו כט: אם תעשה עמנו רעה כאשר לא נגענוך וכאשר עשינו עמך רק טוב ונשלחך בשלום; אתה עתה ברוך יהוה.
> בראשית כו ל: ויעש להם משתה ויאכלו וישתו.
> בראשית כו לא: וישכימו בבקר וישבעו איש לאחיו; וישלחם יצחק וילכו מאתו בשלום.
> בראשית כו לב: ויהי ביום ההוא ויבאו עבדי יצחק ויגדו לו על אדות הבאר אשר חפרו; ויאמרו לו מצאנו מים.
> בראשית כו לג: ויקרא אתה שבעה; על כן שם העיר באר שבע עד היום הזה.
> בראשית כו לד: ויהי עשו בן ארבעים שנה ויקח אשה את יהודית בת בארי החתי ואת בשמת בת אילן החתי.
> בראשית כו לה: ותהיין מרת רוח ליצחק ולרבקה.
> בראשית כז א: ויהי כי זקן יצחק ותכהין עיניו מראת; ויקרא את עשו בנו הגדל ויאמר אליו בני ויאמר אליו הנני.
> בראשית כז ב: ויאמר הנה נא זקנתי; לא ידעתי יום מותי.
> בראשית כז ג: ועתה שא נא כליך תליך וקשתך; וצא השדה וצודה לי צידה (ציד).
> בראשית כז ד: ועשה לי מטעמים כאשר אהבתי והביאה לי ואכלה:  בעבור תברכך נפשי בטרם אמות.
> בראשית כז ה: ורבקה שמעת בדבר יצחק אל עשו בנו; וילך עשו השדה לצוד ציד להביא.
> בראשית כז ו: ורבקה אמרה אל יעקב בנה לאמר:  הנה שמעתי את אביך מדבר אל עשו אחיך לאמר.
> בראשית כז ז: הביאה לי ציד ועשה לי מטעמים ואכלה; ואברככה לפני יהוה לפני מותי.
> בראשית כז ח: ועתה בני שמע בקלי לאשר אני מצוה אתך.
> בראשית כז ט: לך נא אל הצאן וקח לי משם שני גדיי עזים טבים; ואעשה אתם מטעמים לאביך כאשר אהב.
> בראשית כז י: והבאת לאביך ואכל בעבר אשר יברכך לפני מותו.
> בראשית כז יא: ויאמר יעקב אל רבקה אמו:  הן עשו אחי איש שער ואנכי איש חלק.
> בראשית כז יב: אולי ימשני אבי והייתי בעיניו כמתעתע; והבאתי עלי קללה ולא ברכה.
> בראשית כז יג: ותאמר לו אמו עלי קללתך בני; אך שמע בקלי ולך קח לי.
> בראשית כז יד: וילך ויקח ויבא לאמו; ותעש אמו מטעמים כאשר אהב אביו.
> בראשית כז טו: ותקח רבקה את בגדי עשו בנה הגדל החמדת אשר אתה בבית; ותלבש את יעקב בנה הקטן.
> בראשית כז טז: ואת ערת גדיי העזים הלבישה על ידיו ועל חלקת צואריו.
> בראשית כז יז: ותתן את המטעמים ואת הלחם אשר עשתה ביד יעקב בנה.
> בראשית כז יח: ויבא אל אביו ויאמר אבי; ויאמר הנני מי אתה בני.
> בראשית כז יט: ויאמר יעקב אל אביו אנכי עשו בכרך עשיתי כאשר דברת אלי; קום נא שבה ואכלה מצידי בעבור תברכני נפשך.
> בראשית כז כ: ויאמר יצחק אל בנו מה זה מהרת למצא בני; ויאמר כי הקרה יהוה אלהיך לפני.
> בראשית כז כא: ויאמר יצחק אל יעקב גשה נא ואמשך בני:  האתה זה בני עשו אם לא.
> בראשית כז כב: ויגש יעקב אל יצחק אביו וימשהו; ויאמר הקל קול יעקב והידים ידי עשו.
> בראשית כז כג: ולא הכירו כי היו ידיו כידי עשו אחיו שערת; ויברכהו.
> בראשית כז כד: ויאמר אתה זה בני עשו; ויאמר אני.
> בראשית כז כה: ויאמר הגשה לי ואכלה מציד בני למען תברכך נפשי; ויגש לו ויאכל ויבא לו יין וישת.
> בראשית כז כו: ויאמר אליו יצחק אביו:  גשה נא ושקה לי בני.
> בראשית כז כז: ויגש וישק לו וירח את ריח בגדיו ויברכהו; ויאמר ראה ריח בני כריח שדה אשר ברכו יהוה.
> בראשית כז כח: ויתן לך האלהים מטל השמים ומשמני הארץ ורב דגן ותירש.
> בראשית כז כט: יעבדוך עמים וישתחו (וישתחוו) לך לאמים הוה גביר לאחיך וישתחוו לך בני אמך; ארריך ארור ומברכיך ברוך.
> בראשית כז ל: ויהי כאשר כלה יצחק לברך את יעקב ויהי אך יצא יצא יעקב מאת פני יצחק אביו; ועשו אחיו בא מצידו.
> בראשית כז לא: ויעש גם הוא מטעמים ויבא לאביו; ויאמר לאביו יקם אבי ויאכל מציד בנו בעבר תברכני נפשך.
> בראשית כז לב: ויאמר לו יצחק אביו מי אתה; ויאמר אני בנך בכרך עשו.
> בראשית כז לג: ויחרד יצחק חרדה גדלה עד מאד ויאמר מי אפוא הוא הצד ציד ויבא לי ואכל מכל בטרם תבוא ואברכהו; גם ברוך יהיה.
> בראשית כז לד: כשמע עשו את דברי אביו ויצעק צעקה גדלה ומרה עד מאד; ויאמר לאביו ברכני גם אני אבי.
> בראשית כז לה: ויאמר בא אחיך במרמה; ויקח ברכתך.
> בראשית כז לו: ויאמר הכי קרא שמו יעקב ויעקבני זה פעמים את בכרתי לקח והנה עתה לקח ברכתי; ויאמר הלא אצלת לי ברכה.
> בראשית כז לז: ויען יצחק ויאמר לעשו הן גביר שמתיו לך ואת כל אחיו נתתי לו לעבדים ודגן ותירש סמכתיו; ולכה אפוא מה אעשה בני.
> בראשית כז לח: ויאמר עשו אל אביו הברכה אחת הוא לך אבי ברכני גם אני אבי; וישא עשו קלו ויבך.
> בראשית כז לט: ויען יצחק אביו ויאמר אליו:  הנה משמני הארץ יהיה מושבך ומטל השמים מעל.
> בראשית כז מ: ועל חרבך תחיה ואת אחיך תעבד; והיה כאשר תריד ופרקת עלו מעל צוארך.
> בראשית כז מא: וישטם עשו את יעקב על הברכה אשר ברכו אביו; ויאמר עשו בלבו יקרבו ימי אבל אבי ואהרגה את יעקב אחי.
> בראשית כז מב: ויגד לרבקה את דברי עשו בנה הגדל; ותשלח ותקרא ליעקב בנה הקטן ותאמר אליו הנה עשו אחיך מתנחם לך להרגך.
> בראשית כז מג: ועתה בני שמע בקלי; וקום ברח לך אל לבן אחי חרנה.
> בראשית כז מד: וישבת עמו ימים אחדים עד אשר תשוב חמת אחיך.
> בראשית כז מה: עד שוב אף אחיך ממך ושכח את אשר עשית לו ושלחתי ולקחתיך משם; למה אשכל גם שניכם יום אחד.
> בראשית כז מו: ותאמר רבקה אל יצחק קצתי בחיי מפני בנות חת; אם לקח יעקב אשה מבנות חת כאלה מבנות הארץ למה לי חיים.
> בראשית כח א: ויקרא יצחק אל יעקב ויברך אתו; ויצוהו ויאמר לו לא תקח אשה מבנות כנען.
> בראשית כח ב: קום לך פדנה ארם ביתה בתואל אבי אמך; וקח לך משם אשה מבנות לבן אחי אמך.
> בראשית כח ג: ואל שדי יברך אתך ויפרך וירבך; והיית לקהל עמים.
> בראשית כח ד: ויתן לך את ברכת אברהם לך ולזרעך אתך לרשתך את ארץ מגריך אשר נתן אלהים לאברהם.
> בראשית כח ה: וישלח יצחק את יעקב וילך פדנה ארם אל לבן בן בתואל הארמי אחי רבקה אם יעקב ועשו.
> בראשית כח ו: וירא עשו כי ברך יצחק את יעקב ושלח אתו פדנה ארם לקחת לו משם אשה:  בברכו אתו ויצו עליו לאמר לא תקח אשה מבנות כנען.
> בראשית כח ז: וישמע יעקב אל אביו ואל אמו; וילך פדנה ארם.
> בראשית כח ח: וירא עשו כי רעות בנות כנען בעיני יצחק אביו.
> בראשית כח ט: וילך עשו אל ישמעאל; ויקח את מחלת בת ישמעאל בן אברהם אחות נביות על נשיו לו לאשה.
> בראשית כח י: ויצא יעקב מבאר שבע; וילך חרנה.
> בראשית כח יא: ויפגע במקום וילן שם כי בא השמש ויקח מאבני המקום וישם מראשתיו; וישכב במקום ההוא.
> בראשית כח יב: ויחלם והנה סלם מצב ארצה וראשו מגיע השמימה; והנה מלאכי אלהים עלים וירדים בו.
> בראשית כח יג: והנה יהוה נצב עליו ויאמר אני יהוה אלהי אברהם אביך ואלהי יצחק; הארץ אשר אתה שכב עליה לך אתננה ולזרעך.
> בראשית כח יד: והיה זרעך כעפר הארץ ופרצת ימה וקדמה וצפנה ונגבה; ונברכו בך כל משפחת האדמה ובזרעך.
> בראשית כח טו: והנה אנכי עמך ושמרתיך בכל אשר תלך והשבתיך אל האדמה הזאת:  כי לא אעזבך עד אשר אם עשיתי את אשר דברתי לך.
> בראשית כח טז: וייקץ יעקב משנתו ויאמר אכן יש יהוה במקום הזה; ואנכי לא ידעתי.
> בראשית כח יז: ויירא ויאמר מה נורא המקום הזה:  אין זה כי אם בית אלהים וזה שער השמים.
> בראשית כח יח: וישכם יעקב בבקר ויקח את האבן אשר שם מראשתיו וישם אתה מצבה; ויצק שמן על ראשה.
> בראשית כח יט: ויקרא את שם המקום ההוא בית אל; ואולם לוז שם העיר לראשנה.
> בראשית כח כ: וידר יעקב נדר לאמר:  אם יהיה אלהים עמדי ושמרני בדרך הזה אשר אנכי הולך ונתן לי לחם לאכל ובגד ללבש.
> בראשית כח כא: ושבתי בשלום אל בית אבי; והיה יהוה לי לאלהים.
> בראשית כח כב: והאבן הזאת אשר שמתי מצבה יהיה בית אלהים; וכל אשר תתן לי עשר אעשרנו לך.
> בראשית כט א: וישא יעקב רגליו; וילך ארצה בני קדם.
> בראשית כט ב: וירא והנה באר בשדה והנה שם שלשה עדרי צאן רבצים עליה כי מן הבאר ההוא ישקו העדרים; והאבן גדלה על פי הבאר.
> בראשית כט ג: ונאספו שמה כל העדרים וגללו את האבן מעל פי הבאר והשקו את הצאן; והשיבו את האבן על פי הבאר למקמה.
> בראשית כט ד: ויאמר להם יעקב אחי מאין אתם; ויאמרו מחרן אנחנו.
> בראשית כט ה: ויאמר להם הידעתם את לבן בן נחור; ויאמרו ידענו.
> בראשית כט ו: ויאמר להם השלום לו; ויאמרו שלום והנה רחל בתו באה עם הצאן.
> בראשית כט ז: ויאמר הן עוד היום גדול לא עת האסף המקנה; השקו הצאן ולכו רעו.
> בראשית כט ח: ויאמרו לא נוכל עד אשר יאספו כל העדרים וגללו את האבן מעל פי הבאר; והשקינו הצאן.
> בראשית כט ט: עודנו מדבר עמם; ורחל באה עם הצאן אשר לאביה כי רעה הוא.
> בראשית כט י: ויהי כאשר ראה יעקב את רחל בת לבן אחי אמו ואת צאן לבן אחי אמו; ויגש יעקב ויגל את האבן מעל פי הבאר וישק את צאן לבן אחי אמו.
> בראשית כט יא: וישק יעקב לרחל; וישא את קלו ויבך.
> בראשית כט יב: ויגד יעקב לרחל כי אחי אביה הוא וכי בן רבקה הוא; ותרץ ותגד לאביה.
> בראשית כט יג: ויהי כשמע לבן את שמע יעקב בן אחתו וירץ לקראתו ויחבק לו וינשק לו ויביאהו אל ביתו; ויספר ללבן את כל הדברים האלה.
> בראשית כט יד: ויאמר לו לבן אך עצמי ובשרי אתה; וישב עמו חדש ימים.
> בראשית כט טו: ויאמר לבן ליעקב הכי אחי אתה ועבדתני חנם; הגידה לי מה משכרתך.
> בראשית כט טז: וללבן שתי בנות:  שם הגדלה לאה ושם הקטנה רחל.
> בראשית כט יז: ועיני לאה רכות; ורחל היתה יפת תאר ויפת מראה.
> בראשית כט יח: ויאהב יעקב את רחל; ויאמר אעבדך שבע שנים ברחל בתך הקטנה.
> בראשית כט יט: ויאמר לבן טוב תתי אתה לך מתתי אתה לאיש אחר; שבה עמדי.
> בראשית כט כ: ויעבד יעקב ברחל שבע שנים; ויהיו בעיניו כימים אחדים באהבתו אתה.
> בראשית כט כא: ויאמר יעקב אל לבן הבה את אשתי כי מלאו ימי; ואבואה אליה.
> בראשית כט כב: ויאסף לבן את כל אנשי המקום ויעש משתה.
> בראשית כט כג: ויהי בערב ויקח את לאה בתו ויבא אתה אליו; ויבא אליה.
> בראשית כט כד: ויתן לבן לה את זלפה שפחתו ללאה בתו שפחה.
> בראשית כט כה: ויהי בבקר והנה הוא לאה; ויאמר אל לבן מה זאת עשית לי הלא ברחל עבדתי עמך ולמה רמיתני.
> בראשית כט כו: ויאמר לבן לא יעשה כן במקומנו לתת הצעירה לפני הבכירה.
> בראשית כט כז: מלא שבע זאת; ונתנה לך גם את זאת בעבדה אשר תעבד עמדי עוד שבע שנים אחרות.
> בראשית כט כח: ויעש יעקב כן וימלא שבע זאת; ויתן לו את רחל בתו לו לאשה.
> בראשית כט כט: ויתן לבן לרחל בתו את בלהה שפחתו לה לשפחה.
> בראשית כט ל: ויבא גם אל רחל ויאהב גם את רחל מלאה; ויעבד עמו עוד שבע שנים אחרות.
> בראשית כט לא: וירא יהוה כי שנואה לאה ויפתח את רחמה; ורחל עקרה.
> בראשית כט לב: ותהר לאה ותלד בן ותקרא שמו ראובן:  כי אמרה כי ראה יהוה בעניי כי עתה יאהבני אישי.
> בראשית כט לג: ותהר עוד ותלד בן ותאמר כי שמע יהוה כי שנואה אנכי ויתן לי גם את זה; ותקרא שמו שמעון.
> בראשית כט לד: ותהר עוד ותלד בן ותאמר עתה הפעם ילוה אישי אלי כי ילדתי לו שלשה בנים; על כן קרא שמו לוי.
> בראשית כט לה: ותהר עוד ותלד בן ותאמר הפעם אודה את יהוה על כן קראה שמו יהודה; ותעמד מלדת.
> בראשית ל א: ותרא רחל כי לא ילדה ליעקב ותקנא רחל באחתה; ותאמר אל יעקב הבה לי בנים ואם אין מתה אנכי.
> בראשית ל ב: ויחר אף יעקב ברחל; ויאמר התחת אלהים אנכי אשר מנע ממך פרי בטן.
> בראשית ל ג: ותאמר הנה אמתי בלהה בא אליה; ותלד על ברכי ואבנה גם אנכי ממנה.
> בראשית ל ד: ותתן לו את בלהה שפחתה לאשה; ויבא אליה יעקב.
> בראשית ל ה: ותהר בלהה ותלד ליעקב בן.
> בראשית ל ו: ותאמר רחל דנני אלהים וגם שמע בקלי ויתן לי בן; על כן קראה שמו דן.
> בראשית ל ז: ותהר עוד ותלד בלהה שפחת רחל:  בן שני ליעקב.
> בראשית ל ח: ותאמר רחל נפתולי אלהים נפתלתי עם אחתי גם יכלתי; ותקרא שמו נפתלי.
> בראשית ל ט: ותרא לאה כי עמדה מלדת; ותקח את זלפה שפחתה ותתן אתה ליעקב לאשה.
> בראשית ל י: ותלד זלפה שפחת לאה ליעקב בן.
> בראשית ל יא: ותאמר לאה בגד (בא גד); ותקרא את שמו גד.
> בראשית ל יב: ותלד זלפה שפחת לאה בן שני ליעקב.
> בראשית ל יג: ותאמר לאה באשרי כי אשרוני בנות; ותקרא את שמו אשר.
> בראשית ל יד: וילך ראובן בימי קציר חטים וימצא דודאים בשדה ויבא אתם אל לאה אמו; ותאמר רחל אל לאה תני נא לי מדודאי בנך.
> בראשית ל טו: ותאמר לה המעט קחתך את אישי ולקחת גם את דודאי בני; ותאמר רחל לכן ישכב עמך הלילה תחת דודאי בנך.
> בראשית ל טז: ויבא יעקב מן השדה בערב ותצא לאה לקראתו ותאמר אלי תבוא כי שכר שכרתיך בדודאי בני; וישכב עמה בלילה הוא.
> בראשית ל יז: וישמע אלהים אל לאה; ותהר ותלד ליעקב בן חמישי.
> בראשית ל יח: ותאמר לאה נתן אלהים שכרי אשר נתתי שפחתי לאישי; ותקרא שמו יששכר.
> בראשית ל יט: ותהר עוד לאה ותלד בן ששי ליעקב.
> בראשית ל כ: ותאמר לאה זבדני אלהים אתי זבד טוב הפעם יזבלני אישי כי ילדתי לו ששה בנים; ותקרא את שמו זבלון.
> בראשית ל כא: ואחר ילדה בת; ותקרא את שמה דינה.
> בראשית ל כב: ויזכר אלהים את רחל; וישמע אליה אלהים ויפתח את רחמה.
> בראשית ל כג: ותהר ותלד בן; ותאמר אסף אלהים את חרפתי.
> בראשית ל כד: ותקרא את שמו יוסף לאמר:  יסף יהוה לי בן אחר.
> בראשית ל כה: ויהי כאשר ילדה רחל את יוסף; ויאמר יעקב אל לבן שלחני ואלכה אל מקומי ולארצי.
> בראשית ל כו: תנה את נשי ואת ילדי אשר עבדתי אתך בהן ואלכה:  כי אתה ידעת את עבדתי אשר עבדתיך.
> בראשית ל כז: ויאמר אליו לבן אם נא מצאתי חן בעיניך; נחשתי ויברכני יהוה בגללך.
> בראשית ל כח: ויאמר:  נקבה שכרך עלי ואתנה.
> בראשית ל כט: ויאמר אליו אתה ידעת את אשר עבדתיך; ואת אשר היה מקנך אתי.
> בראשית ל ל: כי מעט אשר היה לך לפני ויפרץ לרב ויברך יהוה אתך לרגלי; ועתה מתי אעשה גם אנכי לביתי.
> בראשית ל לא: ויאמר מה אתן לך; ויאמר יעקב לא תתן לי מאומה אם תעשה לי הדבר הזה אשובה ארעה צאנך אשמר.
> בראשית ל לב: אעבר בכל צאנך היום הסר משם כל שה נקד וטלוא וכל שה חום בכשבים וטלוא ונקד בעזים; והיה שכרי.
> בראשית ל לג: וענתה בי צדקתי ביום מחר כי תבוא על שכרי לפניך:  כל אשר איננו נקד וטלוא בעזים וחום בכשבים גנוב הוא אתי.
> בראשית ל לד: ויאמר לבן הן:  לו יהי כדברך.
> בראשית ל לה: ויסר ביום ההוא את התישים העקדים והטלאים ואת כל העזים הנקדות והטלאת כל אשר לבן בו וכל חום בכשבים; ויתן ביד בניו.
> בראשית ל לו: וישם דרך שלשת ימים בינו ובין יעקב; ויעקב רעה את צאן לבן הנותרת.
> בראשית ל לז: ויקח לו יעקב מקל לבנה לח ולוז וערמון; ויפצל בהן פצלות לבנות מחשף הלבן אשר על המקלות.
> בראשית ל לח: ויצג את המקלות אשר פצל ברהטים בשקתות המים אשר תבאן הצאן לשתות לנכח הצאן ויחמנה בבאן לשתות.
> בראשית ל לט: ויחמו הצאן אל המקלות; ותלדן הצאן עקדים נקדים וטלאים.
> בראשית ל מ: והכשבים הפריד יעקב ויתן פני הצאן אל עקד וכל חום בצאן לבן; וישת לו עדרים לבדו ולא שתם על צאן לבן.
> בראשית ל מא: והיה בכל יחם הצאן המקשרות ושם יעקב את המקלות לעיני הצאן ברהטים ליחמנה במקלות.
> בראשית ל מב: ובהעטיף הצאן לא ישים; והיה העטפים ללבן והקשרים ליעקב.
> בראשית ל מג: ויפרץ האיש מאד מאד; ויהי לו צאן רבות ושפחות ועבדים וגמלים וחמרים.
> בראשית לא א: וישמע את דברי בני לבן לאמר לקח יעקב את כל אשר לאבינו; ומאשר לאבינו עשה את כל הכבד הזה.
> בראשית לא ב: וירא יעקב את פני לבן; והנה איננו עמו כתמול שלשום.
> בראשית לא ג: ויאמר יהוה אל יעקב שוב אל ארץ אבותיך ולמולדתך; ואהיה עמך.
> בראשית לא ד: וישלח יעקב ויקרא לרחל וללאה השדה אל צאנו.
> בראשית לא ה: ויאמר להן ראה אנכי את פני אביכן כי איננו אלי כתמל שלשם; ואלהי אבי היה עמדי.
> בראשית לא ו: ואתנה ידעתן:  כי בכל כחי עבדתי את אביכן.
> בראשית לא ז: ואביכן התל בי והחלף את משכרתי עשרת מנים; ולא נתנו אלהים להרע עמדי.
> בראשית לא ח: אם כה יאמר נקדים יהיה שכרך וילדו כל הצאן נקדים; ואם כה יאמר עקדים יהיה שכרך וילדו כל הצאן עקדים.
> בראשית לא ט: ויצל אלהים את מקנה אביכם ויתן לי.
> בראשית לא י: ויהי בעת יחם הצאן ואשא עיני וארא בחלום; והנה העתדים העלים על הצאן עקדים נקדים וברדים.
> בראשית לא יא: ויאמר אלי מלאך האלהים בחלום יעקב; ואמר הנני.
> בראשית לא יב: ויאמר שא נא עיניך וראה כל העתדים העלים על הצאן עקדים נקדים וברדים:  כי ראיתי את כל אשר לבן עשה לך.
> בראשית לא יג: אנכי האל בית אל אשר משחת שם מצבה אשר נדרת לי שם נדר; עתה קום צא מן הארץ הזאת ושוב אל ארץ מולדתך.
> בראשית לא יד: ותען רחל ולאה ותאמרנה לו:  העוד לנו חלק ונחלה בבית אבינו.
> בראשית לא טו: הלוא נכריות נחשבנו לו כי מכרנו; ויאכל גם אכול את כספנו.
> בראשית לא טז: כי כל העשר אשר הציל אלהים מאבינו לנו הוא ולבנינו; ועתה כל אשר אמר אלהים אליך עשה.
> בראשית לא יז: ויקם יעקב; וישא את בניו ואת נשיו על הגמלים.
> בראשית לא יח: וינהג את כל מקנהו ואת כל רכשו אשר רכש מקנה קנינו אשר רכש בפדן ארם:  לבוא אל יצחק אביו ארצה כנען.
> בראשית לא יט: ולבן הלך לגזז את צאנו; ותגנב רחל את התרפים אשר לאביה.
> בראשית לא כ: ויגנב יעקב את לב לבן הארמי על בלי הגיד לו כי ברח הוא.
> בראשית לא כא: ויברח הוא וכל אשר לו ויקם ויעבר את הנהר; וישם את פניו הר הגלעד.
> בראשית לא כב: ויגד ללבן ביום השלישי:  כי ברח יעקב.
> בראשית לא כג: ויקח את אחיו עמו וירדף אחריו דרך שבעת ימים; וידבק אתו בהר הגלעד.
> בראשית לא כד: ויבא אלהים אל לבן הארמי בחלם הלילה; ויאמר לו השמר לך פן תדבר עם יעקב מטוב עד רע.
> בראשית לא כה: וישג לבן את יעקב; ויעקב תקע את אהלו בהר ולבן תקע את אחיו בהר הגלעד.
> בראשית לא כו: ויאמר לבן ליעקב מה עשית ותגנב את לבבי; ותנהג את בנתי כשביות חרב.
> בראשית לא כז: למה נחבאת לברח ותגנב אתי; ולא הגדת לי ואשלחך בשמחה ובשרים בתף ובכנור.
> בראשית לא כח: ולא נטשתני לנשק לבני ולבנתי; עתה הסכלת עשו.
> בראשית לא כט: יש לאל ידי לעשות עמכם רע; ואלהי אביכם אמש אמר אלי לאמר השמר לך מדבר עם יעקב מטוב עד רע.
> בראשית לא ל: ועתה הלך הלכת כי נכסף נכספתה לבית אביך; למה גנבת את אלהי.
> בראשית לא לא: ויען יעקב ויאמר ללבן:  כי יראתי כי אמרתי פן תגזל את בנותיך מעמי.
> בראשית לא לב: עם אשר תמצא את אלהיך לא יחיה נגד אחינו הכר לך מה עמדי וקח לך; ולא ידע יעקב כי רחל גנבתם.
> בראשית לא לג: ויבא לבן באהל יעקב ובאהל לאה ובאהל שתי האמהת ולא מצא; ויצא מאהל לאה ויבא באהל רחל.
> בראשית לא לד: ורחל לקחה את התרפים ותשמם בכר הגמל ותשב עליהם; וימשש לבן את כל האהל ולא מצא.
> בראשית לא לה: ותאמר אל אביה אל יחר בעיני אדני כי לוא אוכל לקום מפניך כי דרך נשים לי; ויחפש ולא מצא את התרפים.
> בראשית לא לו: ויחר ליעקב וירב בלבן; ויען יעקב ויאמר ללבן מה פשעי מה חטאתי כי דלקת אחרי.
> בראשית לא לז: כי מששת את כל כלי מה מצאת מכל כלי ביתך שים כה נגד אחי ואחיך; ויוכיחו בין שנינו.
> בראשית לא לח: זה עשרים שנה אנכי עמך רחליך ועזיך לא שכלו; ואילי צאנך לא אכלתי.
> בראשית לא לט: טרפה לא הבאתי אליך אנכי אחטנה מידי תבקשנה; גנבתי יום וגנבתי לילה.
> בראשית לא מ: הייתי ביום אכלני חרב וקרח בלילה; ותדד שנתי מעיני.
> בראשית לא מא: זה לי עשרים שנה בביתך עבדתיך ארבע עשרה שנה בשתי בנתיך ושש שנים בצאנך; ותחלף את משכרתי עשרת מנים.
> בראשית לא מב: לולי אלהי אבי אלהי אברהם ופחד יצחק היה לי כי עתה ריקם שלחתני; את עניי ואת יגיע כפי ראה אלהים ויוכח אמש.
> בראשית לא מג: ויען לבן ויאמר אל יעקב הבנות בנתי והבנים בני והצאן צאני וכל אשר אתה ראה לי הוא; ולבנתי מה אעשה לאלה היום או לבניהן אשר ילדו.
> בראשית לא מד: ועתה לכה נכרתה ברית אני ואתה; והיה לעד ביני ובינך.
> בראשית לא מה: ויקח יעקב אבן; וירימה מצבה.
> בראשית לא מו: ויאמר יעקב לאחיו לקטו אבנים ויקחו אבנים ויעשו גל; ויאכלו שם על הגל.
> בראשית לא מז: ויקרא לו לבן יגר שהדותא; ויעקב קרא לו גלעד.
> בראשית לא מח: ויאמר לבן הגל הזה עד ביני ובינך היום; על כן קרא שמו גלעד.
> בראשית לא מט: והמצפה אשר אמר יצף יהוה ביני ובינך:  כי נסתר איש מרעהו.
> בראשית לא נ: אם תענה את בנתי ואם תקח נשים על בנתי אין איש עמנו; ראה אלהים עד ביני ובינך.
> בראשית לא נא: ויאמר לבן ליעקב:  הנה הגל הזה והנה המצבה אשר יריתי ביני ובינך.
> בראשית לא נב: עד הגל הזה ועדה המצבה:  אם אני לא אעבר אליך את הגל הזה ואם אתה לא תעבר אלי את הגל הזה ואת המצבה הזאת לרעה.
> בראשית לא נג: אלהי אברהם ואלהי נחור ישפטו בינינו אלהי אביהם; וישבע יעקב בפחד אביו יצחק.
> בראשית לא נד: ויזבח יעקב זבח בהר ויקרא לאחיו לאכל לחם; ויאכלו לחם וילינו בהר.
> בראשית לב א: וישכם לבן בבקר וינשק לבניו ולבנותיו ויברך אתהם; וילך וישב לבן למקמו.
> בראשית לב ב: ויעקב הלך לדרכו; ויפגעו בו מלאכי אלהים.
> בראשית לב ג: ויאמר יעקב כאשר ראם מחנה אלהים זה; ויקרא שם המקום ההוא מחנים.
> בראשית לב ד: וישלח יעקב מלאכים לפניו אל עשו אחיו ארצה שעיר שדה אדום.
> בראשית לב ה: ויצו אתם לאמר כה תאמרון לאדני לעשו:  כה אמר עבדך יעקב עם לבן גרתי ואחר עד עתה.
> בראשית לב ו: ויהי לי שור וחמור צאן ועבד ושפחה; ואשלחה להגיד לאדני למצא חן בעיניך.
> בראשית לב ז: וישבו המלאכים אל יעקב לאמר:  באנו אל אחיך אל עשו וגם הלך לקראתך וארבע מאות איש עמו.
> בראשית לב ח: ויירא יעקב מאד ויצר לו; ויחץ את העם אשר אתו ואת הצאן ואת הבקר והגמלים לשני מחנות.
> בראשית לב ט: ויאמר אם יבוא עשו אל המחנה האחת והכהו והיה המחנה הנשאר לפליטה.
> בראשית לב י: ויאמר יעקב אלהי אבי אברהם ואלהי אבי יצחק:  יהוה האמר אלי שוב לארצך ולמולדתך ואיטיבה עמך.
> בראשית לב יא: קטנתי מכל החסדים ומכל האמת אשר עשית את עבדך:  כי במקלי עברתי את הירדן הזה ועתה הייתי לשני מחנות.
> בראשית לב יב: הצילני נא מיד אחי מיד עשו:  כי ירא אנכי אתו פן יבוא והכני אם על בנים.
> בראשית לב יג: ואתה אמרת היטב איטיב עמך; ושמתי את זרעך כחול הים אשר לא יספר מרב.
> בראשית לב יד: וילן שם בלילה ההוא; ויקח מן הבא בידו מנחה לעשו אחיו.
> בראשית לב טו: עזים מאתים ותישים עשרים רחלים מאתים ואילים עשרים.
> בראשית לב טז: גמלים מיניקות ובניהם שלשים; פרות ארבעים ופרים עשרה אתנת עשרים ועירם עשרה.
> בראשית לב יז: ויתן ביד עבדיו עדר עדר לבדו; ויאמר אל עבדיו עברו לפני ורוח תשימו בין עדר ובין עדר.
> בראשית לב יח: ויצו את הראשון לאמר:  כי יפגשך עשו אחי ושאלך לאמר למי אתה ואנה תלך ולמי אלה לפניך.
> בראשית לב יט: ואמרת לעבדך ליעקב מנחה הוא שלוחה לאדני לעשו; והנה גם הוא אחרינו.
> בראשית לב כ: ויצו גם את השני גם את השלישי גם את כל ההלכים אחרי העדרים לאמר:  כדבר הזה תדברון אל עשו במצאכם אתו.
> בראשית לב כא: ואמרתם גם הנה עבדך יעקב אחרינו:  כי אמר אכפרה פניו במנחה ההלכת לפני ואחרי כן אראה פניו אולי ישא פני.
> בראשית לב כב: ותעבר המנחה על פניו; והוא לן בלילה ההוא במחנה.
> בראשית לב כג: ויקם בלילה הוא ויקח את שתי נשיו ואת שתי שפחתיו ואת אחד עשר ילדיו; ויעבר את מעבר יבק.
> בראשית לב כד: ויקחם ויעברם את הנחל; ויעבר את אשר לו.
> בראשית לב כה: ויותר יעקב לבדו; ויאבק איש עמו עד עלות השחר.
> בראשית לב כו: וירא כי לא יכל לו ויגע בכף ירכו; ותקע כף ירך יעקב בהאבקו עמו.
> בראשית לב כז: ויאמר שלחני כי עלה השחר; ויאמר לא אשלחך כי אם ברכתני.
> בראשית לב כח: ויאמר אליו מה שמך; ויאמר יעקב.
> בראשית לב כט: ויאמר לא יעקב יאמר עוד שמך כי אם ישראל:  כי שרית עם אלהים ועם אנשים ותוכל.
> בראשית לב ל: וישאל יעקב ויאמר הגידה נא שמך ויאמר למה זה תשאל לשמי; ויברך אתו שם.
> בראשית לב לא: ויקרא יעקב שם המקום פניאל:  כי ראיתי אלהים פנים אל פנים ותנצל נפשי.
> בראשית לב לב: ויזרח לו השמש כאשר עבר את פנואל; והוא צלע על ירכו.
> בראשית לב לג: על כן לא יאכלו בני ישראל את גיד הנשה אשר על כף הירך עד היום הזה:  כי נגע בכף ירך יעקב בגיד הנשה.
> בראשית לג א: וישא יעקב עיניו וירא והנה עשו בא ועמו ארבע מאות איש; ויחץ את הילדים על לאה ועל רחל ועל שתי השפחות.
> בראשית לג ב: וישם את השפחות ואת ילדיהן ראשנה; ואת לאה וילדיה אחרנים ואת רחל ואת יוסף אחרנים.
> בראשית לג ג: והוא עבר לפניהם; וישתחו ארצה שבע פעמים עד גשתו עד אחיו.
> בראשית לג ד: וירץ עשו לקראתו ויחבקהו ויפל על צוארו וישקהו; ויבכו.
> בראשית לג ה: וישא את עיניו וירא את הנשים ואת הילדים ויאמר מי אלה לך; ויאמר הילדים אשר חנן אלהים את עבדך.
> בראשית לג ו: ותגשן השפחות הנה וילדיהן ותשתחוין.
> בראשית לג ז: ותגש גם לאה וילדיה וישתחוו; ואחר נגש יוסף ורחל וישתחוו.
> בראשית לג ח: ויאמר מי לך כל המחנה הזה אשר פגשתי; ויאמר למצא חן בעיני אדני.
> בראשית לג ט: ויאמר עשו יש לי רב; אחי יהי לך אשר לך.
> בראשית לג י: ויאמר יעקב אל נא אם נא מצאתי חן בעיניך ולקחת מנחתי מידי:  כי על כן ראיתי פניך כראת פני אלהים ותרצני.
> בראשית לג יא: קח נא את ברכתי אשר הבאת לך כי חנני אלהים וכי יש לי כל; ויפצר בו ויקח.
> בראשית לג יב: ויאמר נסעה ונלכה; ואלכה לנגדך.
> בראשית לג יג: ויאמר אליו אדני ידע כי הילדים רכים והצאן והבקר עלות עלי; ודפקום יום אחד ומתו כל הצאן.
> בראשית לג יד: יעבר נא אדני לפני עבדו; ואני אתנהלה לאטי לרגל המלאכה אשר לפני ולרגל הילדים עד אשר אבא אל אדני שעירה.
> בראשית לג טו: ויאמר עשו אציגה נא עמך מן העם אשר אתי; ויאמר למה זה אמצא חן בעיני אדני.
> בראשית לג טז: וישב ביום ההוא עשו לדרכו שעירה.
> בראשית לג יז: ויעקב נסע סכתה ויבן לו בית; ולמקנהו עשה סכת על כן קרא שם המקום סכות.
> בראשית לג יח: ויבא יעקב שלם עיר שכם אשר בארץ כנען בבאו מפדן ארם; ויחן את פני העיר.
> בראשית לג יט: ויקן את חלקת השדה אשר נטה שם אהלו מיד בני חמור אבי שכם במאה קשיטה.
> בראשית לג כ: ויצב שם מזבח; ויקרא לו אל אלהי ישראל.
> בראשית לד א: ותצא דינה בת לאה אשר ילדה ליעקב לראות בבנות הארץ.
> בראשית לד ב: וירא אתה שכם בן חמור החוי נשיא הארץ; ויקח אתה וישכב אתה ויענה.
> בראשית לד ג: ותדבק נפשו בדינה בת יעקב; ויאהב את הנער וידבר על לב הנער.
> בראשית לד ד: ויאמר שכם אל חמור אביו לאמר:  קח לי את הילדה הזאת לאשה.
> בראשית לד ה: ויעקב שמע כי טמא את דינה בתו ובניו היו את מקנהו בשדה; והחרש יעקב עד באם.
> בראשית לד ו: ויצא חמור אבי שכם אל יעקב לדבר אתו.
> בראשית לד ז: ובני יעקב באו מן השדה כשמעם ויתעצבו האנשים ויחר להם מאד:  כי נבלה עשה בישראל לשכב את בת יעקב וכן לא יעשה.
> בראשית לד ח: וידבר חמור אתם לאמר:  שכם בני חשקה נפשו בבתכם תנו נא אתה לו לאשה.
> בראשית לד ט: והתחתנו אתנו:  בנתיכם תתנו לנו ואת בנתינו תקחו לכם.
> בראשית לד י: ואתנו תשבו; והארץ תהיה לפניכם שבו וסחרוה והאחזו בה.
> בראשית לד יא: ויאמר שכם אל אביה ואל אחיה אמצא חן בעיניכם; ואשר תאמרו אלי אתן.
> בראשית לד יב: הרבו עלי מאד מהר ומתן ואתנה כאשר תאמרו אלי; ותנו לי את הנער לאשה.
> בראשית לד יג: ויענו בני יעקב את שכם ואת חמור אביו במרמה וידברו:  אשר טמא את דינה אחתם.
> בראשית לד יד: ויאמרו אליהם לא נוכל לעשות הדבר הזה לתת את אחתנו לאיש אשר לו ערלה:  כי חרפה הוא לנו.
> בראשית לד טו: אך בזאת נאות לכם:  אם תהיו כמנו להמל לכם כל זכר.
> בראשית לד טז: ונתנו את בנתינו לכם ואת בנתיכם נקח לנו; וישבנו אתכם והיינו לעם אחד.
> בראשית לד יז: ואם לא תשמעו אלינו להמול ולקחנו את בתנו והלכנו.
> בראשית לד יח: וייטבו דבריהם בעיני חמור ובעיני שכם בן חמור.
> בראשית לד יט: ולא אחר הנער לעשות הדבר כי חפץ בבת יעקב; והוא נכבד מכל בית אביו.
> בראשית לד כ: ויבא חמור ושכם בנו אל שער עירם; וידברו אל אנשי עירם לאמר.
> בראשית לד כא: האנשים האלה שלמים הם אתנו וישבו בארץ ויסחרו אתה והארץ הנה רחבת ידים לפניהם; את בנתם נקח לנו לנשים ואת בנתינו נתן להם.
> בראשית לד כב: אך בזאת יאתו לנו האנשים לשבת אתנו להיות לעם אחד:  בהמול לנו כל זכר כאשר הם נמלים.
> בראשית לד כג: מקנהם וקנינם וכל בהמתם הלוא לנו הם; אך נאותה להם וישבו אתנו.
> בראשית לד כד: וישמעו אל חמור ואל שכם בנו כל יצאי שער עירו; וימלו כל זכר כל יצאי שער עירו.
> בראשית לד כה: ויהי ביום השלישי בהיותם כאבים ויקחו שני בני יעקב שמעון ולוי אחי דינה איש חרבו ויבאו על העיר בטח; ויהרגו כל זכר.
> בראשית לד כו: ואת חמור ואת שכם בנו הרגו לפי חרב; ויקחו את דינה מבית שכם ויצאו.
> בראשית לד כז: בני יעקב באו על החללים ויבזו העיר אשר טמאו אחותם.
> בראשית לד כח: את צאנם ואת בקרם ואת חמריהם ואת אשר בעיר ואת אשר בשדה לקחו.
> בראשית לד כט: ואת כל חילם ואת כל טפם ואת נשיהם שבו ויבזו; ואת כל אשר בבית.
> בראשית לד ל: ויאמר יעקב אל שמעון ואל לוי עכרתם אתי להבאישני בישב הארץ בכנעני ובפרזי; ואני מתי מספר ונאספו עלי והכוני ונשמדתי אני וביתי.
> בראשית לד לא: ויאמרו:  הכזונה יעשה את אחותנו.
> בראשית לה א: ויאמר אלהים אל יעקב קום עלה בית אל ושב שם; ועשה שם מזבח לאל הנראה אליך בברחך מפני עשו אחיך.
> בראשית לה ב: ויאמר יעקב אל ביתו ואל כל אשר עמו:  הסרו את אלהי הנכר אשר בתככם והטהרו והחליפו שמלתיכם.
> בראשית לה ג: ונקומה ונעלה בית אל; ואעשה שם מזבח לאל הענה אתי ביום צרתי ויהי עמדי בדרך אשר הלכתי.
> בראשית לה ד: ויתנו אל יעקב את כל אלהי הנכר אשר בידם ואת הנזמים אשר באזניהם; ויטמן אתם יעקב תחת האלה אשר עם שכם.
> בראשית לה ה: ויסעו; ויהי חתת אלהים על הערים אשר סביבותיהם ולא רדפו אחרי בני יעקב.
> בראשית לה ו: ויבא יעקב לוזה אשר בארץ כנען הוא בית אל:  הוא וכל העם אשר עמו.
> בראשית לה ז: ויבן שם מזבח ויקרא למקום אל בית אל:  כי שם נגלו אליו האלהים בברחו מפני אחיו.
> בראשית לה ח: ותמת דברה מינקת רבקה ותקבר מתחת לבית אל תחת האלון; ויקרא שמו אלון בכות.
> בראשית לה ט: וירא אלהים אל יעקב עוד בבאו מפדן ארם; ויברך אתו.
> בראשית לה י: ויאמר לו אלהים שמך יעקב:  לא יקרא שמך עוד יעקב כי אם ישראל יהיה שמך ויקרא את שמו ישראל.
> בראשית לה יא: ויאמר לו אלהים אני אל שדי פרה ורבה גוי וקהל גוים יהיה ממך; ומלכים מחלציך יצאו.
> בראשית לה יב: ואת הארץ אשר נתתי לאברהם וליצחק לך אתננה; ולזרעך אחריך אתן את הארץ.
> בראשית לה יג: ויעל מעליו אלהים במקום אשר דבר אתו.
> בראשית לה יד: ויצב יעקב מצבה במקום אשר דבר אתו מצבת אבן; ויסך עליה נסך ויצק עליה שמן.
> בראשית לה טו: ויקרא יעקב את שם המקום אשר דבר אתו שם אלהים בית אל.
> בראשית לה טז: ויסעו מבית אל ויהי עוד כברת הארץ לבוא אפרתה; ותלד רחל ותקש בלדתה.
> בראשית לה יז: ויהי בהקשתה בלדתה; ותאמר לה המילדת אל תיראי כי גם זה לך בן.
> בראשית לה יח: ויהי בצאת נפשה כי מתה ותקרא שמו בן אוני; ואביו קרא לו בנימין.
> בראשית לה יט: ותמת רחל; ותקבר בדרך אפרתה הוא בית לחם.
> בראשית לה כ: ויצב יעקב מצבה על קברתה הוא מצבת קברת רחל עד היום.
> בראשית לה כא: ויסע ישראל; ויט אהלה מהלאה למגדל עדר.
> בראשית לה כב: ויהי בשכן ישראל בארץ ההוא וילך ראובן וישכב את בלהה פילגש אביו וישמע ישראל; ויהיו בני יעקב שנים עשר.
> בראשית לה כג: בני לאה בכור יעקב ראובן; ושמעון ולוי ויהודה ויששכר וזבלון.
> בראשית לה כד: בני רחל יוסף ובנימן.
> בראשית לה כה: ובני בלהה שפחת רחל דן ונפתלי.
> בראשית לה כו: ובני זלפה שפחת לאה גד ואשר; אלה בני יעקב אשר ילד לו בפדן ארם.
> בראשית לה כז: ויבא יעקב אל יצחק אביו ממרא קרית הארבע הוא חברון אשר גר שם אברהם ויצחק.
> בראשית לה כח: ויהיו ימי יצחק מאת שנה ושמנים שנה.
> בראשית לה כט: ויגוע יצחק וימת ויאסף אל עמיו זקן ושבע ימים; ויקברו אתו עשו ויעקב בניו.
> בראשית לו א: ואלה תלדות עשו הוא אדום.
> בראשית לו ב: עשו לקח את נשיו מבנות כנען:  את עדה בת אילון החתי ואת אהליבמה בת ענה בת צבעון החוי.
> בראשית לו ג: ואת בשמת בת ישמעאל אחות נביות.
> בראשית לו ד: ותלד עדה לעשו את אליפז; ובשמת ילדה את רעואל.
> בראשית לו ה: ואהליבמה ילדה את יעיש (יעוש) ואת יעלם ואת קרח; אלה בני עשו אשר ילדו לו בארץ כנען.
> בראשית לו ו: ויקח עשו את נשיו ואת בניו ואת בנתיו ואת כל נפשות ביתו ואת מקנהו ואת כל בהמתו ואת כל קנינו אשר רכש בארץ כנען; וילך אל ארץ מפני יעקב אחיו.
> בראשית לו ז: כי היה רכושם רב משבת יחדו; ולא יכלה ארץ מגוריהם לשאת אתם מפני מקניהם.
> בראשית לו ח: וישב עשו בהר שעיר עשו הוא אדום.
> בראשית לו ט: ואלה תלדות עשו אבי אדום בהר שעיר.
> בראשית לו י: אלה שמות בני עשו:  אליפז בן עדה אשת עשו רעואל בן בשמת אשת עשו.
> בראשית לו יא: ויהיו בני אליפז תימן אומר צפו וגעתם וקנז.
> בראשית לו יב: ותמנע היתה פילגש לאליפז בן עשו ותלד לאליפז את עמלק; אלה בני עדה אשת עשו.
> בראשית לו יג: ואלה בני רעואל נחת וזרח שמה ומזה; אלה היו בני בשמת אשת עשו.
> בראשית לו יד: ואלה היו בני אהליבמה בת ענה בת צבעון אשת עשו; ותלד לעשו את יעיש (יעוש) ואת יעלם ואת קרח.
> בראשית לו טו: אלה אלופי בני עשו:  בני אליפז בכור עשו אלוף תימן אלוף אומר אלוף צפו אלוף קנז.
> בראשית לו טז: אלוף קרח אלוף געתם אלוף עמלק; אלה אלופי אליפז בארץ אדום אלה בני עדה.
> בראשית לו יז: ואלה בני רעואל בן עשו אלוף נחת אלוף זרח אלוף שמה אלוף מזה; אלה אלופי רעואל בארץ אדום אלה בני בשמת אשת עשו.
> בראשית לו יח: ואלה בני אהליבמה אשת עשו אלוף יעוש אלוף יעלם אלוף קרח; אלה אלופי אהליבמה בת ענה אשת עשו.
> בראשית לו יט: אלה בני עשו ואלה אלופיהם הוא אדום.
> בראשית לו כ: אלה בני שעיר החרי ישבי הארץ:  לוטן ושובל וצבעון וענה.
> בראשית לו כא: ודשון ואצר ודישן; אלה אלופי החרי בני שעיר בארץ אדום.
> בראשית לו כב: ויהיו בני לוטן חרי והימם; ואחות לוטן תמנע.
> בראשית לו כג: ואלה בני שובל עלון ומנחת ועיבל שפו ואונם.
> בראשית לו כד: ואלה בני צבעון ואיה וענה; הוא ענה אשר מצא את הימם במדבר ברעתו את החמרים לצבעון אביו.
> בראשית לו כה: ואלה בני ענה דשן; ואהליבמה בת ענה.
> בראשית לו כו: ואלה בני דישן חמדן ואשבן ויתרן וכרן.
> בראשית לו כז: אלה בני אצר בלהן וזעון ועקן.
> בראשית לו כח: אלה בני דישן עוץ וארן.
> בראשית לו כט: אלה אלופי החרי:  אלוף לוטן אלוף שובל אלוף צבעון אלוף ענה.
> בראשית לו ל: אלוף דשן אלוף אצר אלוף דישן; אלה אלופי החרי לאלפיהם בארץ שעיר.
> בראשית לו לא: ואלה המלכים אשר מלכו בארץ אדום לפני מלך מלך לבני ישראל.
> בראשית לו לב: וימלך באדום בלע בן בעור; ושם עירו דנהבה.
> בראשית לו לג: וימת בלע; וימלך תחתיו יובב בן זרח מבצרה.
> בראשית לו לד: וימת יובב; וימלך תחתיו חשם מארץ התימני.
> בראשית לו לה: וימת חשם; וימלך תחתיו הדד בן בדד המכה את מדין בשדה מואב ושם עירו עוית.
> בראשית לו לו: וימת הדד; וימלך תחתיו שמלה ממשרקה.
> בראשית לו לז: וימת שמלה; וימלך תחתיו שאול מרחבות הנהר.
> בראשית לו לח: וימת שאול; וימלך תחתיו בעל חנן בן עכבור.
> בראשית לו לט: וימת בעל חנן בן עכבור וימלך תחתיו הדר ושם עירו פעו; ושם אשתו מהיטבאל בת מטרד בת מי זהב.
> בראשית לו מ: ואלה שמות אלופי עשו למשפחתם למקמתם בשמתם:  אלוף תמנע אלוף עלוה אלוף יתת.
> בראשית לו מא: אלוף אהליבמה אלוף אלה אלוף פינן.
> בראשית לו מב: אלוף קנז אלוף תימן אלוף מבצר.
> בראשית לו מג: אלוף מגדיאל אלוף עירם; אלה אלופי אדום למשבתם בארץ אחזתם הוא עשו אבי אדום.
> בראשית לז א: וישב יעקב בארץ מגורי אביו בארץ כנען.
> בראשית לז ב: אלה תלדות יעקב יוסף בן שבע עשרה שנה היה רעה את אחיו בצאן והוא נער את בני בלהה ואת בני זלפה נשי אביו; ויבא יוסף את דבתם רעה אל אביהם.
> בראשית לז ג: וישראל אהב את יוסף מכל בניו כי בן זקנים הוא לו; ועשה לו כתנת פסים.
> בראשית לז ד: ויראו אחיו כי אתו אהב אביהם מכל אחיו וישנאו אתו; ולא יכלו דברו לשלם.
> בראשית לז ה: ויחלם יוסף חלום ויגד לאחיו; ויוספו עוד שנא אתו.
> בראשית לז ו: ויאמר אליהם:  שמעו נא החלום הזה אשר חלמתי.
> בראשית לז ז: והנה אנחנו מאלמים אלמים בתוך השדה והנה קמה אלמתי וגם נצבה; והנה תסבינה אלמתיכם ותשתחוין לאלמתי.
> בראשית לז ח: ויאמרו לו אחיו המלך תמלך עלינו אם משול תמשל בנו; ויוספו עוד שנא אתו על חלמתיו ועל דבריו.
> בראשית לז ט: ויחלם עוד חלום אחר ויספר אתו לאחיו; ויאמר הנה חלמתי חלום עוד והנה השמש והירח ואחד עשר כוכבים משתחוים לי.
> בראשית לז י: ויספר אל אביו ואל אחיו ויגער בו אביו ויאמר לו מה החלום הזה אשר חלמת:  הבוא נבוא אני ואמך ואחיך להשתחות לך ארצה.
> בראשית לז יא: ויקנאו בו אחיו; ואביו שמר את הדבר.
> בראשית לז יב: וילכו אחיו לרעות את צאן אביהם בשכם.
> בראשית לז יג: ויאמר ישראל אל יוסף הלוא אחיך רעים בשכם לכה ואשלחך אליהם; ויאמר לו הנני.
> בראשית לז יד: ויאמר לו לך נא ראה את שלום אחיך ואת שלום הצאן והשבני דבר; וישלחהו מעמק חברון ויבא שכמה.
> בראשית לז טו: וימצאהו איש והנה תעה בשדה; וישאלהו האיש לאמר מה תבקש.
> בראשית לז טז: ויאמר את אחי אנכי מבקש; הגידה נא לי איפה הם רעים.
> בראשית לז יז: ויאמר האיש נסעו מזה כי שמעתי אמרים נלכה דתינה; וילך יוסף אחר אחיו וימצאם בדתן.
> בראשית לז יח: ויראו אתו מרחק; ובטרם יקרב אליהם ויתנכלו אתו להמיתו.
> בראשית לז יט: ויאמרו איש אל אחיו:  הנה בעל החלמות הלזה בא.
> בראשית לז כ: ועתה לכו ונהרגהו ונשלכהו באחד הברות ואמרנו חיה רעה אכלתהו; ונראה מה יהיו חלמתיו.
> בראשית לז כא: וישמע ראובן ויצלהו מידם; ויאמר לא נכנו נפש.
> בראשית לז כב: ויאמר אלהם ראובן אל תשפכו דם השליכו אתו אל הבור הזה אשר במדבר ויד אל תשלחו בו:  למען הציל אתו מידם להשיבו אל אביו.
> בראשית לז כג: ויהי כאשר בא יוסף אל אחיו; ויפשיטו את יוסף את כתנתו את כתנת הפסים אשר עליו.
> בראשית לז כד: ויקחהו וישלכו אתו הברה; והבור רק אין בו מים.
> בראשית לז כה: וישבו לאכל לחם וישאו עיניהם ויראו והנה ארחת ישמעאלים באה מגלעד; וגמליהם נשאים נכאת וצרי ולט הולכים להוריד מצרימה.
> בראשית לז כו: ויאמר יהודה אל אחיו:  מה בצע כי נהרג את אחינו וכסינו את דמו.
> בראשית לז כז: לכו ונמכרנו לישמעאלים וידנו אל תהי בו כי אחינו בשרנו הוא; וישמעו אחיו.
> בראשית לז כח: ויעברו אנשים מדינים סחרים וימשכו ויעלו את יוסף מן הבור וימכרו את יוסף לישמעאלים בעשרים כסף; ויביאו את יוסף מצרימה.
> בראשית לז כט: וישב ראובן אל הבור והנה אין יוסף בבור; ויקרע את בגדיו.
> בראשית לז ל: וישב אל אחיו ויאמר:  הילד איננו ואני אנה אני בא.
> בראשית לז לא: ויקחו את כתנת יוסף; וישחטו שעיר עזים ויטבלו את הכתנת בדם.
> בראשית לז לב: וישלחו את כתנת הפסים ויביאו אל אביהם ויאמרו זאת מצאנו:  הכר נא הכתנת בנך הוא אם לא.
> בראשית לז לג: ויכירה ויאמר כתנת בני חיה רעה אכלתהו; טרף טרף יוסף.
> בראשית לז לד: ויקרע יעקב שמלתיו וישם שק במתניו; ויתאבל על בנו ימים רבים.
> בראשית לז לה: ויקמו כל בניו וכל בנתיו לנחמו וימאן להתנחם ויאמר כי ארד אל בני אבל שאלה; ויבך אתו אביו.
> בראשית לז לו: והמדנים מכרו אתו אל מצרים:  לפוטיפר סריס פרעה שר הטבחים.
> בראשית לח א: ויהי בעת ההוא וירד יהודה מאת אחיו; ויט עד איש עדלמי ושמו חירה.
> בראשית לח ב: וירא שם יהודה בת איש כנעני ושמו שוע; ויקחה ויבא אליה.
> בראשית לח ג: ותהר ותלד בן; ויקרא את שמו ער.
> בראשית לח ד: ותהר עוד ותלד בן; ותקרא את שמו אונן.
> בראשית לח ה: ותסף עוד ותלד בן ותקרא את שמו שלה; והיה בכזיב בלדתה אתו.
> בראשית לח ו: ויקח יהודה אשה לער בכורו; ושמה תמר.
> בראשית לח ז: ויהי ער בכור יהודה רע בעיני יהוה; וימתהו יהוה.
> בראשית לח ח: ויאמר יהודה לאונן בא אל אשת אחיך ויבם אתה; והקם זרע לאחיך.
> בראשית לח ט: וידע אונן כי לא לו יהיה הזרע; והיה אם בא אל אשת אחיו ושחת ארצה לבלתי נתן זרע לאחיו.
> בראשית לח י: וירע בעיני יהוה אשר עשה; וימת גם אתו.
> בראשית לח יא: ויאמר יהודה לתמר כלתו שבי אלמנה בית אביך עד יגדל שלה בני כי אמר פן ימות גם הוא כאחיו; ותלך תמר ותשב בית אביה.
> בראשית לח יב: וירבו הימים ותמת בת שוע אשת יהודה; וינחם יהודה ויעל על גזזי צאנו הוא וחירה רעהו העדלמי תמנתה.
> בראשית לח יג: ויגד לתמר לאמר:  הנה חמיך עלה תמנתה לגז צאנו.
> בראשית לח יד: ותסר בגדי אלמנותה מעליה ותכס בצעיף ותתעלף ותשב בפתח עינים אשר על דרך תמנתה:  כי ראתה כי גדל שלה והוא לא נתנה לו לאשה.
> בראשית לח טו: ויראה יהודה ויחשבה לזונה:  כי כסתה פניה.
> בראשית לח טז: ויט אליה אל הדרך ויאמר הבה נא אבוא אליך כי לא ידע כי כלתו הוא; ותאמר מה תתן לי כי תבוא אלי.
> בראשית לח יז: ויאמר אנכי אשלח גדי עזים מן הצאן; ותאמר אם תתן ערבון עד שלחך.
> בראשית לח יח: ויאמר מה הערבון אשר אתן לך ותאמר חתמך ופתילך ומטך אשר בידך; ויתן לה ויבא אליה ותהר לו.
> בראשית לח יט: ותקם ותלך ותסר צעיפה מעליה; ותלבש בגדי אלמנותה.
> בראשית לח כ: וישלח יהודה את גדי העזים ביד רעהו העדלמי לקחת הערבון מיד האשה; ולא מצאה.
> בראשית לח כא: וישאל את אנשי מקמה לאמר איה הקדשה הוא בעינים על הדרך; ויאמרו לא היתה בזה קדשה.
> בראשית לח כב: וישב אל יהודה ויאמר לא מצאתיה; וגם אנשי המקום אמרו לא היתה בזה קדשה.
> בראשית לח כג: ויאמר יהודה תקח לה פן נהיה לבוז; הנה שלחתי הגדי הזה ואתה לא מצאתה.
> בראשית לח כד: ויהי כמשלש חדשים ויגד ליהודה לאמר זנתה תמר כלתך וגם הנה הרה לזנונים; ויאמר יהודה הוציאוה ותשרף.
> בראשית לח כה: הוא מוצאת והיא שלחה אל חמיה לאמר לאיש אשר אלה לו אנכי הרה; ותאמר הכר נא למי החתמת והפתילים והמטה האלה.
> בראשית לח כו: ויכר יהודה ויאמר צדקה ממני כי על כן לא נתתיה לשלה בני; ולא יסף עוד לדעתה.
> בראשית לח כז: ויהי בעת לדתה; והנה תאומים בבטנה.
> בראשית לח כח: ויהי בלדתה ויתן יד; ותקח המילדת ותקשר על ידו שני לאמר זה יצא ראשנה.
> בראשית לח כט: ויהי כמשיב ידו והנה יצא אחיו ותאמר מה פרצת עליך פרץ; ויקרא שמו פרץ.
> בראשית לח ל: ואחר יצא אחיו אשר על ידו השני; ויקרא שמו זרח.
> בראשית לט א: ויוסף הורד מצרימה; ויקנהו פוטיפר סריס פרעה שר הטבחים איש מצרי מיד הישמעאלים אשר הורדהו שמה.
> בראשית לט ב: ויהי יהוה את יוסף ויהי איש מצליח; ויהי בבית אדניו המצרי.
> בראשית לט ג: וירא אדניו כי יהוה אתו; וכל אשר הוא עשה יהוה מצליח בידו.
> בראשית לט ד: וימצא יוסף חן בעיניו וישרת אתו; ויפקדהו על ביתו וכל יש לו נתן בידו.
> בראשית לט ה: ויהי מאז הפקיד אתו בביתו ועל כל אשר יש לו ויברך יהוה את בית המצרי בגלל יוסף; ויהי ברכת יהוה בכל אשר יש לו בבית ובשדה.
> בראשית לט ו: ויעזב כל אשר לו ביד יוסף ולא ידע אתו מאומה כי אם הלחם אשר הוא אוכל; ויהי יוסף יפה תאר ויפה מראה.
> בראשית לט ז: ויהי אחר הדברים האלה ותשא אשת אדניו את עיניה אל יוסף; ותאמר שכבה עמי.
> בראשית לט ח: וימאן ויאמר אל אשת אדניו הן אדני לא ידע אתי מה בבית; וכל אשר יש לו נתן בידי.
> בראשית לט ט: איננו גדול בבית הזה ממני ולא חשך ממני מאומה כי אם אותך באשר את אשתו; ואיך אעשה הרעה הגדלה הזאת וחטאתי לאלהים.
> בראשית לט י: ויהי כדברה אל יוסף יום יום; ולא שמע אליה לשכב אצלה להיות עמה.
> בראשית לט יא: ויהי כהיום הזה ויבא הביתה לעשות מלאכתו; ואין איש מאנשי הבית שם בבית.
> בראשית לט יב: ותתפשהו בבגדו לאמר שכבה עמי; ויעזב בגדו בידה וינס ויצא החוצה.
> בראשית לט יג: ויהי כראותה כי עזב בגדו בידה; וינס החוצה.
> בראשית לט יד: ותקרא לאנשי ביתה ותאמר להם לאמר ראו הביא לנו איש עברי לצחק בנו:  בא אלי לשכב עמי ואקרא בקול גדול.
> בראשית לט טו: ויהי כשמעו כי הרימתי קולי ואקרא; ויעזב בגדו אצלי וינס ויצא החוצה.
> בראשית לט טז: ותנח בגדו אצלה עד בוא אדניו אל ביתו.
> בראשית לט יז: ותדבר אליו כדברים האלה לאמר:  בא אלי העבד העברי אשר הבאת לנו לצחק בי.
> בראשית לט יח: ויהי כהרימי קולי ואקרא; ויעזב בגדו אצלי וינס החוצה.
> בראשית לט יט: ויהי כשמע אדניו את דברי אשתו אשר דברה אליו לאמר כדברים האלה עשה לי עבדך; ויחר אפו.
> בראשית לט כ: ויקח אדני יוסף אתו ויתנהו אל בית הסהר מקום אשר אסורי (אסירי) המלך אסורים; ויהי שם בבית הסהר.
> בראשית לט כא: ויהי יהוה את יוסף ויט אליו חסד; ויתן חנו בעיני שר בית הסהר.
> בראשית לט כב: ויתן שר בית הסהר ביד יוסף את כל האסירם אשר בבית הסהר; ואת כל אשר עשים שם הוא היה עשה.
> בראשית לט כג: אין שר בית הסהר ראה את כל מאומה בידו באשר יהוה אתו; ואשר הוא עשה יהוה מצליח.
> בראשית מ א: ויהי אחר הדברים האלה חטאו משקה מלך מצרים והאפה לאדניהם למלך מצרים.
> בראשית מ ב: ויקצף פרעה על שני סריסיו על שר המשקים ועל שר האופים.
> בראשית מ ג: ויתן אתם במשמר בית שר הטבחים אל בית הסהר:  מקום אשר יוסף אסור שם.
> בראשית מ ד: ויפקד שר הטבחים את יוסף אתם וישרת אתם; ויהיו ימים במשמר.
> בראשית מ ה: ויחלמו חלום שניהם איש חלמו בלילה אחד איש כפתרון חלמו:  המשקה והאפה אשר למלך מצרים אשר אסורים בבית הסהר.
> בראשית מ ו: ויבא אליהם יוסף בבקר; וירא אתם והנם זעפים.
> בראשית מ ז: וישאל את סריסי פרעה אשר אתו במשמר בית אדניו לאמר:  מדוע פניכם רעים היום.
> בראשית מ ח: ויאמרו אליו חלום חלמנו ופתר אין אתו; ויאמר אלהם יוסף הלוא לאלהים פתרנים ספרו נא לי.
> בראשית מ ט: ויספר שר המשקים את חלמו ליוסף; ויאמר לו בחלומי והנה גפן לפני.
> בראשית מ י: ובגפן שלשה שריגם; והוא כפרחת עלתה נצה הבשילו אשכלתיה ענבים.
> בראשית מ יא: וכוס פרעה בידי; ואקח את הענבים ואשחט אתם אל כוס פרעה ואתן את הכוס על כף פרעה.
> בראשית מ יב: ויאמר לו יוסף זה פתרנו:  שלשת השרגים שלשת ימים הם.
> בראשית מ יג: בעוד שלשת ימים ישא פרעה את ראשך והשיבך על כנך; ונתת כוס פרעה בידו כמשפט הראשון אשר היית משקהו.
> בראשית מ יד: כי אם זכרתני אתך כאשר ייטב לך ועשית נא עמדי חסד; והזכרתני אל פרעה והוצאתני מן הבית הזה.
> בראשית מ טו: כי גנב גנבתי מארץ העברים; וגם פה לא עשיתי מאומה כי שמו אתי בבור.
> בראשית מ טז: וירא שר האפים כי טוב פתר; ויאמר אל יוסף אף אני בחלומי והנה שלשה סלי חרי על ראשי.
> בראשית מ יז: ובסל העליון מכל מאכל פרעה מעשה אפה; והעוף אכל אתם מן הסל מעל ראשי.
> בראשית מ יח: ויען יוסף ויאמר זה פתרנו:  שלשת הסלים שלשת ימים הם.
> בראשית מ יט: בעוד שלשת ימים ישא פרעה את ראשך מעליך ותלה אותך על עץ; ואכל העוף את בשרך מעליך.
> בראשית מ כ: ויהי ביום השלישי יום הלדת את פרעה ויעש משתה לכל עבדיו; וישא את ראש שר המשקים ואת ראש שר האפים בתוך עבדיו.
> בראשית מ כא: וישב את שר המשקים על משקהו; ויתן הכוס על כף פרעה.
> בראשית מ כב: ואת שר האפים תלה:  כאשר פתר להם יוסף.
> בראשית מ כג: ולא זכר שר המשקים את יוסף וישכחהו.
> בראשית מא א: ויהי מקץ שנתים ימים; ופרעה חלם והנה עמד על היאר.
> בראשית מא ב: והנה מן היאר עלת שבע פרות יפות מראה ובריאת בשר; ותרעינה באחו.
> בראשית מא ג: והנה שבע פרות אחרות עלות אחריהן מן היאר רעות מראה ודקות בשר; ותעמדנה אצל הפרות על שפת היאר.
> בראשית מא ד: ותאכלנה הפרות רעות המראה ודקת הבשר את שבע הפרות יפת המראה והבריאת; וייקץ פרעה.
> בראשית מא ה: ויישן ויחלם שנית; והנה שבע שבלים עלות בקנה אחד בריאות וטבות.
> בראשית מא ו: והנה שבע שבלים דקות ושדופת קדים צמחות אחריהן.
> בראשית מא ז: ותבלענה השבלים הדקות את שבע השבלים הבריאות והמלאות; וייקץ פרעה והנה חלום.
> בראשית מא ח: ויהי בבקר ותפעם רוחו וישלח ויקרא את כל חרטמי מצרים ואת כל חכמיה; ויספר פרעה להם את חלמו ואין פותר אותם לפרעה.
> בראשית מא ט: וידבר שר המשקים את פרעה לאמר:  את חטאי אני מזכיר היום.
> בראשית מא י: פרעה קצף על עבדיו; ויתן אתי במשמר בית שר הטבחים אתי ואת שר האפים.
> בראשית מא יא: ונחלמה חלום בלילה אחד אני והוא:  איש כפתרון חלמו חלמנו.
> בראשית מא יב: ושם אתנו נער עברי עבד לשר הטבחים ונספר לו ויפתר לנו את חלמתינו:  איש כחלמו פתר.
> בראשית מא יג: ויהי כאשר פתר לנו כן היה:  אתי השיב על כני ואתו תלה.
> בראשית מא יד: וישלח פרעה ויקרא את יוסף ויריצהו מן הבור; ויגלח ויחלף שמלתיו ויבא אל פרעה.
> בראשית מא טו: ויאמר פרעה אל יוסף חלום חלמתי ופתר אין אתו; ואני שמעתי עליך לאמר תשמע חלום לפתר אתו.
> בראשית מא טז: ויען יוסף את פרעה לאמר בלעדי:  אלהים יענה את שלום פרעה.
> בראשית מא יז: וידבר פרעה אל יוסף:  בחלמי הנני עמד על שפת היאר.
> בראשית מא יח: והנה מן היאר עלת שבע פרות בריאות בשר ויפת תאר; ותרעינה באחו.
> בראשית מא יט: והנה שבע פרות אחרות עלות אחריהן דלות ורעות תאר מאד ורקות בשר:  לא ראיתי כהנה בכל ארץ מצרים לרע.
> בראשית מא כ: ותאכלנה הפרות הרקות והרעות את שבע הפרות הראשנות הבריאת.
> בראשית מא כא: ותבאנה אל קרבנה ולא נודע כי באו אל קרבנה ומראיהן רע כאשר בתחלה; ואיקץ.
> בראשית מא כב: וארא בחלמי; והנה שבע שבלים עלת בקנה אחד מלאת וטבות.
> בראשית מא כג: והנה שבע שבלים צנמות דקות שדפות קדים צמחות אחריהם.
> בראשית מא כד: ותבלען השבלים הדקת את שבע השבלים הטבות; ואמר אל החרטמים ואין מגיד לי.
> בראשית מא כה: ויאמר יוסף אל פרעה חלום פרעה אחד הוא:  את אשר האלהים עשה הגיד לפרעה.
> בראשית מא כו: שבע פרת הטבת שבע שנים הנה ושבע השבלים הטבת שבע שנים הנה:  חלום אחד הוא.
> בראשית מא כז: ושבע הפרות הרקות והרעת העלת אחריהן שבע שנים הנה ושבע השבלים הרקות שדפות הקדים יהיו שבע שני רעב.
> בראשית מא כח: הוא הדבר אשר דברתי אל פרעה:  אשר האלהים עשה הראה את פרעה.
> בראשית מא כט: הנה שבע שנים באות שבע גדול בכל ארץ מצרים.
> בראשית מא ל: וקמו שבע שני רעב אחריהן ונשכח כל השבע בארץ מצרים; וכלה הרעב את הארץ.
> בראשית מא לא: ולא יודע השבע בארץ מפני הרעב ההוא אחרי כן:  כי כבד הוא מאד.
> בראשית מא לב: ועל השנות החלום אל פרעה פעמים כי נכון הדבר מעם האלהים וממהר האלהים לעשתו.
> בראשית מא לג: ועתה ירא פרעה איש נבון וחכם; וישיתהו על ארץ מצרים.
> בראשית מא לד: יעשה פרעה ויפקד פקדים על הארץ; וחמש את ארץ מצרים בשבע שני השבע.
> בראשית מא לה: ויקבצו את כל אכל השנים הטבות הבאת האלה; ויצברו בר תחת יד פרעה אכל בערים ושמרו.
> בראשית מא לו: והיה האכל לפקדון לארץ לשבע שני הרעב אשר תהיין בארץ מצרים; ולא תכרת הארץ ברעב.
> בראשית מא לז: וייטב הדבר בעיני פרעה ובעיני כל עבדיו.
> בראשית מא לח: ויאמר פרעה אל עבדיו:  הנמצא כזה איש אשר רוח אלהים בו.
> בראשית מא לט: ויאמר פרעה אל יוסף אחרי הודיע אלהים אותך את כל זאת אין נבון וחכם כמוך.
> בראשית מא מ: אתה תהיה על ביתי ועל פיך ישק כל עמי; רק הכסא אגדל ממך.
> בראשית מא מא: ויאמר פרעה אל יוסף:  ראה נתתי אתך על כל ארץ מצרים.
> בראשית מא מב: ויסר פרעה את טבעתו מעל ידו ויתן אתה על יד יוסף; וילבש אתו בגדי שש וישם רבד הזהב על צוארו.
> בראשית מא מג: וירכב אתו במרכבת המשנה אשר לו ויקראו לפניו אברך; ונתון אתו על כל ארץ מצרים.
> בראשית מא מד: ויאמר פרעה אל יוסף אני פרעה; ובלעדיך לא ירים איש את ידו ואת רגלו בכל ארץ מצרים.
> בראשית מא מה: ויקרא פרעה שם יוסף צפנת פענח ויתן לו את אסנת בת פוטי פרע כהן אן לאשה; ויצא יוסף על ארץ מצרים.
> בראשית מא מו: ויוסף בן שלשים שנה בעמדו לפני פרעה מלך מצרים; ויצא יוסף מלפני פרעה ויעבר בכל ארץ מצרים.
> בראשית מא מז: ותעש הארץ בשבע שני השבע לקמצים.
> בראשית מא מח: ויקבץ את כל אכל שבע שנים אשר היו בארץ מצרים ויתן אכל בערים:  אכל שדה העיר אשר סביבתיה נתן בתוכה.
> בראשית מא מט: ויצבר יוסף בר כחול הים הרבה מאד עד כי חדל לספר כי אין מספר.
> בראשית מא נ: וליוסף ילד שני בנים בטרם תבוא שנת הרעב אשר ילדה לו אסנת בת פוטי פרע כהן און.
> בראשית מא נא: ויקרא יוסף את שם הבכור מנשה:  כי נשני אלהים את כל עמלי ואת כל בית אבי.
> בראשית מא נב: ואת שם השני קרא אפרים:  כי הפרני אלהים בארץ עניי.
> בראשית מא נג: ותכלינה שבע שני השבע אשר היה בארץ מצרים.
> בראשית מא נד: ותחלינה שבע שני הרעב לבוא כאשר אמר יוסף; ויהי רעב בכל הארצות ובכל ארץ מצרים היה לחם.
> בראשית מא נה: ותרעב כל ארץ מצרים ויצעק העם אל פרעה ללחם; ויאמר פרעה לכל מצרים לכו אל יוסף אשר יאמר לכם תעשו.
> בראשית מא נו: והרעב היה על כל פני הארץ; ויפתח יוסף את כל אשר בהם וישבר למצרים ויחזק הרעב בארץ מצרים.
> בראשית מא נז: וכל הארץ באו מצרימה לשבר אל יוסף:  כי חזק הרעב בכל הארץ.
> בראשית מב א: וירא יעקב כי יש שבר במצרים; ויאמר יעקב לבניו למה תתראו.
> בראשית מב ב: ויאמר הנה שמעתי כי יש שבר במצרים; רדו שמה ושברו לנו משם ונחיה ולא נמות.
> בראשית מב ג: וירדו אחי יוסף עשרה לשבר בר ממצרים.
> בראשית מב ד: ואת בנימין אחי יוסף לא שלח יעקב את אחיו:  כי אמר פן יקראנו אסון.
> בראשית מב ה: ויבאו בני ישראל לשבר בתוך הבאים:  כי היה הרעב בארץ כנען.
> בראשית מב ו: ויוסף הוא השליט על הארץ הוא המשביר לכל עם הארץ; ויבאו אחי יוסף וישתחוו לו אפים ארצה.
> בראשית מב ז: וירא יוסף את אחיו ויכרם; ויתנכר אליהם וידבר אתם קשות ויאמר אלהם מאין באתם ויאמרו מארץ כנען לשבר אכל.
> בראשית מב ח: ויכר יוסף את אחיו; והם לא הכרהו.
> בראשית מב ט: ויזכר יוסף את החלמות אשר חלם להם; ויאמר אלהם מרגלים אתם לראות את ערות הארץ באתם.
> בראשית מב י: ויאמרו אליו לא אדני; ועבדיך באו לשבר אכל.
> בראשית מב יא: כלנו בני איש אחד נחנו; כנים אנחנו לא היו עבדיך מרגלים.
> בראשית מב יב: ויאמר אלהם:  לא כי ערות הארץ באתם לראות.
> בראשית מב יג: ויאמרו שנים עשר עבדיך אחים אנחנו בני איש אחד בארץ כנען; והנה הקטן את אבינו היום והאחד איננו.
> בראשית מב יד: ויאמר אלהם יוסף:  הוא אשר דברתי אלכם לאמר מרגלים אתם.
> בראשית מב טו: בזאת תבחנו:  חי פרעה אם תצאו מזה כי אם בבוא אחיכם הקטן הנה.
> בראשית מב טז: שלחו מכם אחד ויקח את אחיכם ואתם האסרו ויבחנו דבריכם האמת אתכם; ואם לא חי פרעה כי מרגלים אתם.
> בראשית מב יז: ויאסף אתם אל משמר שלשת ימים.
> בראשית מב יח: ויאמר אלהם יוסף ביום השלישי זאת עשו וחיו; את האלהים אני ירא.
> בראשית מב יט: אם כנים אתם אחיכם אחד יאסר בבית משמרכם; ואתם לכו הביאו שבר רעבון בתיכם.
> בראשית מב כ: ואת אחיכם הקטן תביאו אלי ויאמנו דבריכם ולא תמותו; ויעשו כן.
> בראשית מב כא: ויאמרו איש אל אחיו אבל אשמים אנחנו על אחינו אשר ראינו צרת נפשו בהתחננו אלינו ולא שמענו; על כן באה אלינו הצרה הזאת.
> בראשית מב כב: ויען ראובן אתם לאמר הלוא אמרתי אליכם לאמר אל תחטאו בילד ולא שמעתם; וגם דמו הנה נדרש.
> בראשית מב כג: והם לא ידעו כי שמע יוסף:  כי המליץ בינתם.
> בראשית מב כד: ויסב מעליהם ויבך; וישב אלהם וידבר אלהם ויקח מאתם את שמעון ויאסר אתו לעיניהם.
> בראשית מב כה: ויצו יוסף וימלאו את כליהם בר ולהשיב כספיהם איש אל שקו ולתת להם צדה לדרך; ויעש להם כן.
> בראשית מב כו: וישאו את שברם על חמריהם; וילכו משם.
> בראשית מב כז: ויפתח האחד את שקו לתת מספוא לחמרו במלון; וירא את כספו והנה הוא בפי אמתחתו.
> בראשית מב כח: ויאמר אל אחיו הושב כספי וגם הנה באמתחתי; ויצא לבם ויחרדו איש אל אחיו לאמר מה זאת עשה אלהים לנו.
> בראשית מב כט: ויבאו אל יעקב אביהם ארצה כנען; ויגידו לו את כל הקרת אתם לאמר.
> בראשית מב ל: דבר האיש אדני הארץ אתנו קשות; ויתן אתנו כמרגלים את הארץ.
> בראשית מב לא: ונאמר אליו כנים אנחנו:  לא היינו מרגלים.
> בראשית מב לב: שנים עשר אנחנו אחים בני אבינו; האחד איננו והקטן היום את אבינו בארץ כנען.
> בראשית מב לג: ויאמר אלינו האיש אדני הארץ בזאת אדע כי כנים אתם:  אחיכם האחד הניחו אתי ואת רעבון בתיכם קחו ולכו.
> בראשית מב לד: והביאו את אחיכם הקטן אלי ואדעה כי לא מרגלים אתם כי כנים אתם; את אחיכם אתן לכם ואת הארץ תסחרו.
> בראשית מב לה: ויהי הם מריקים שקיהם והנה איש צרור כספו בשקו; ויראו את צררות כספיהם המה ואביהם וייראו.
> בראשית מב לו: ויאמר אלהם יעקב אביהם אתי שכלתם:  יוסף איננו ושמעון איננו ואת בנימן תקחו עלי היו כלנה.
> בראשית מב לז: ויאמר ראובן אל אביו לאמר את שני בני תמית אם לא אביאנו אליך; תנה אתו על ידי ואני אשיבנו אליך.
> בראשית מב לח: ויאמר לא ירד בני עמכם:  כי אחיו מת והוא לבדו נשאר וקראהו אסון בדרך אשר תלכו בה והורדתם את שיבתי ביגון שאולה.
> בראשית מג א: והרעב כבד בארץ.
> בראשית מג ב: ויהי כאשר כלו לאכל את השבר אשר הביאו ממצרים; ויאמר אליהם אביהם שבו שברו לנו מעט אכל.
> בראשית מג ג: ויאמר אליו יהודה לאמר:  העד העד בנו האיש לאמר לא תראו פני בלתי אחיכם אתכם.
> בראשית מג ד: אם ישך משלח את אחינו אתנו נרדה ונשברה לך אכל.
> בראשית מג ה: ואם אינך משלח לא נרד:  כי האיש אמר אלינו לא תראו פני בלתי אחיכם אתכם.
> בראשית מג ו: ויאמר ישראל למה הרעתם לי להגיד לאיש העוד לכם אח.
> בראשית מג ז: ויאמרו שאול שאל האיש לנו ולמולדתנו לאמר העוד אביכם חי היש לכם אח ונגד לו על פי הדברים האלה; הידוע נדע כי יאמר הורידו את אחיכם.
> בראשית מג ח: ויאמר יהודה אל ישראל אביו שלחה הנער אתי ונקומה ונלכה; ונחיה ולא נמות גם אנחנו גם אתה גם טפנו.
> בראשית מג ט: אנכי אערבנו מידי תבקשנו:  אם לא הביאתיו אליך והצגתיו לפניך וחטאתי לך כל הימים.
> בראשית מג י: כי לולא התמהמהנו כי עתה שבנו זה פעמים.
> בראשית מג יא: ויאמר אלהם ישראל אביהם אם כן אפוא זאת עשו קחו מזמרת הארץ בכליכם והורידו לאיש מנחה:  מעט צרי ומעט דבש נכאת ולט בטנים ושקדים.
> בראשית מג יב: וכסף משנה קחו בידכם; ואת הכסף המושב בפי אמתחתיכם תשיבו בידכם אולי משגה הוא.
> בראשית מג יג: ואת אחיכם קחו; וקומו שובו אל האיש.
> בראשית מג יד: ואל שדי יתן לכם רחמים לפני האיש ושלח לכם את אחיכם אחר ואת בנימין; ואני כאשר שכלתי שכלתי.
> בראשית מג טו: ויקחו האנשים את המנחה הזאת ומשנה כסף לקחו בידם ואת בנימן; ויקמו וירדו מצרים ויעמדו לפני יוסף.
> בראשית מג טז: וירא יוסף אתם את בנימין ויאמר לאשר על ביתו הבא את האנשים הביתה; וטבח טבח והכן כי אתי יאכלו האנשים בצהרים.
> בראשית מג יז: ויעש האיש כאשר אמר יוסף; ויבא האיש את האנשים ביתה יוסף.
> בראשית מג יח: וייראו האנשים כי הובאו בית יוסף ויאמרו על דבר הכסף השב באמתחתינו בתחלה אנחנו מובאים להתגלל עלינו ולהתנפל עלינו ולקחת אתנו לעבדים ואת חמרינו.
> בראשית מג יט: ויגשו אל האיש אשר על בית יוסף; וידברו אליו פתח הבית.
> בראשית מג כ: ויאמרו בי אדני; ירד ירדנו בתחלה לשבר אכל.
> בראשית מג כא: ויהי כי באנו אל המלון ונפתחה את אמתחתינו והנה כסף איש בפי אמתחתו כספנו במשקלו; ונשב אתו בידנו.
> בראשית מג כב: וכסף אחר הורדנו בידנו לשבר אכל; לא ידענו מי שם כספנו באמתחתינו.
> בראשית מג כג: ויאמר שלום לכם אל תיראו אלהיכם ואלהי אביכם נתן לכם מטמון באמתחתיכם כספכם בא אלי; ויוצא אלהם את שמעון.
> בראשית מג כד: ויבא האיש את האנשים ביתה יוסף; ויתן מים וירחצו רגליהם ויתן מספוא לחמריהם.
> בראשית מג כה: ויכינו את המנחה עד בוא יוסף בצהרים:  כי שמעו כי שם יאכלו לחם.
> בראשית מג כו: ויבא יוסף הביתה ויביאו לו את המנחה אשר בידם הביתה; וישתחוו לו ארצה.
> בראשית מג כז: וישאל להם לשלום ויאמר השלום אביכם הזקן אשר אמרתם העודנו חי.
> בראשית מג כח: ויאמרו שלום לעבדך לאבינו עודנו חי; ויקדו וישתחו (וישתחוו).
> בראשית מג כט: וישא עיניו וירא את בנימין אחיו בן אמו ויאמר הזה אחיכם הקטן אשר אמרתם אלי; ויאמר אלהים יחנך בני.
> בראשית מג ל: וימהר יוסף כי נכמרו רחמיו אל אחיו ויבקש לבכות; ויבא החדרה ויבך שמה.
> בראשית מג לא: וירחץ פניו ויצא; ויתאפק ויאמר שימו לחם.
> בראשית מג לב: וישימו לו לבדו ולהם לבדם; ולמצרים האכלים אתו לבדם כי לא יוכלון המצרים לאכל את העברים לחם כי תועבה הוא למצרים.
> בראשית מג לג: וישבו לפניו הבכר כבכרתו והצעיר כצערתו; ויתמהו האנשים איש אל רעהו.
> בראשית מג לד: וישא משאת מאת פניו אלהם ותרב משאת בנימן ממשאת כלם חמש ידות; וישתו וישכרו עמו.
> בראשית מד א: ויצו את אשר על ביתו לאמר מלא את אמתחת האנשים אכל כאשר יוכלון שאת; ושים כסף איש בפי אמתחתו.
> בראשית מד ב: ואת גביעי גביע הכסף תשים בפי אמתחת הקטן ואת כסף שברו; ויעש כדבר יוסף אשר דבר.
> בראשית מד ג: הבקר אור; והאנשים שלחו המה וחמריהם.
> בראשית מד ד: הם יצאו את העיר לא הרחיקו ויוסף אמר לאשר על ביתו קום רדף אחרי האנשים; והשגתם ואמרת אלהם למה שלמתם רעה תחת טובה.
> בראשית מד ה: הלוא זה אשר ישתה אדני בו והוא נחש ינחש בו; הרעתם אשר עשיתם.
> בראשית מד ו: וישגם; וידבר אלהם את הדברים האלה.
> בראשית מד ז: ויאמרו אליו למה ידבר אדני כדברים האלה; חלילה לעבדיך מעשות כדבר הזה.
> בראשית מד ח: הן כסף אשר מצאנו בפי אמתחתינו השיבנו אליך מארץ כנען; ואיך נגנב מבית אדניך כסף או זהב.
> בראשית מד ט: אשר ימצא אתו מעבדיך ומת; וגם אנחנו נהיה לאדני לעבדים.
> בראשית מד י: ויאמר גם עתה כדבריכם כן הוא:  אשר ימצא אתו יהיה לי עבד ואתם תהיו נקים.
> בראשית מד יא: וימהרו ויורדו איש את אמתחתו ארצה; ויפתחו איש אמתחתו.
> בראשית מד יב: ויחפש בגדול החל ובקטן כלה; וימצא הגביע באמתחת בנימן.
> בראשית מד יג: ויקרעו שמלתם; ויעמס איש על חמרו וישבו העירה.
> בראשית מד יד: ויבא יהודה ואחיו ביתה יוסף והוא עודנו שם; ויפלו לפניו ארצה.
> בראשית מד טו: ויאמר להם יוסף מה המעשה הזה אשר עשיתם; הלוא ידעתם כי נחש ינחש איש אשר כמני.
> בראשית מד טז: ויאמר יהודה מה נאמר לאדני מה נדבר ומה נצטדק; האלהים מצא את עון עבדיך הננו עבדים לאדני גם אנחנו גם אשר נמצא הגביע בידו.
> בראשית מד יז: ויאמר חלילה לי מעשות זאת; האיש אשר נמצא הגביע בידו הוא יהיה לי עבד ואתם עלו לשלום אל אביכם.
> בראשית מד יח: ויגש אליו יהודה ויאמר בי אדני ידבר נא עבדך דבר באזני אדני ואל יחר אפך בעבדך:  כי כמוך כפרעה.
> בראשית מד יט: אדני שאל את עבדיו לאמר:  היש לכם אב או אח.
> בראשית מד כ: ונאמר אל אדני יש לנו אב זקן וילד זקנים קטן; ואחיו מת ויותר הוא לבדו לאמו ואביו אהבו.
> בראשית מד כא: ותאמר אל עבדיך הורדהו אלי; ואשימה עיני עליו.
> בראשית מד כב: ונאמר אל אדני לא יוכל הנער לעזב את אביו:  ועזב את אביו ומת.
> בראשית מד כג: ותאמר אל עבדיך אם לא ירד אחיכם הקטן אתכם לא תספון לראות פני.
> בראשית מד כד: ויהי כי עלינו אל עבדך אבי; ונגד לו את דברי אדני.
> בראשית מד כה: ויאמר אבינו:  שבו שברו לנו מעט אכל.
> בראשית מד כו: ונאמר לא נוכל לרדת:  אם יש אחינו הקטן אתנו וירדנו כי לא נוכל לראות פני האיש ואחינו הקטן איננו אתנו.
> בראשית מד כז: ויאמר עבדך אבי אלינו:  אתם ידעתם כי שנים ילדה לי אשתי.
> בראשית מד כח: ויצא האחד מאתי ואמר אך טרף טרף; ולא ראיתיו עד הנה.
> בראשית מד כט: ולקחתם גם את זה מעם פני וקרהו אסון והורדתם את שיבתי ברעה שאלה.
> בראשית מד ל: ועתה כבאי אל עבדך אבי והנער איננו אתנו; ונפשו קשורה בנפשו.
> בראשית מד לא: והיה כראותו כי אין הנער ומת; והורידו עבדיך את שיבת עבדך אבינו ביגון שאלה.
> בראשית מד לב: כי עבדך ערב את הנער מעם אבי לאמר:  אם לא אביאנו אליך וחטאתי לאבי כל הימים.
> בראשית מד לג: ועתה ישב נא עבדך תחת הנער עבד לאדני; והנער יעל עם אחיו.
> בראשית מד לד: כי איך אעלה אל אבי והנער איננו אתי:  פן אראה ברע אשר ימצא את אבי.
> בראשית מה א: ולא יכל יוסף להתאפק לכל הנצבים עליו ויקרא הוציאו כל איש מעלי; ולא עמד איש אתו בהתודע יוסף אל אחיו.
> בראשית מה ב: ויתן את קלו בבכי; וישמעו מצרים וישמע בית פרעה.
> בראשית מה ג: ויאמר יוסף אל אחיו אני יוסף העוד אבי חי; ולא יכלו אחיו לענות אתו כי נבהלו מפניו.
> בראשית מה ד: ויאמר יוסף אל אחיו גשו נא אלי ויגשו; ויאמר אני יוסף אחיכם אשר מכרתם אתי מצרימה.
> בראשית מה ה: ועתה אל תעצבו ואל יחר בעיניכם כי מכרתם אתי הנה:  כי למחיה שלחני אלהים לפניכם.
> בראשית מה ו: כי זה שנתים הרעב בקרב הארץ; ועוד חמש שנים אשר אין חריש וקציר.
> בראשית מה ז: וישלחני אלהים לפניכם לשום לכם שארית בארץ ולהחיות לכם לפליטה גדלה.
> בראשית מה ח: ועתה לא אתם שלחתם אתי הנה כי האלהים; וישימני לאב לפרעה ולאדון לכל ביתו ומשל בכל ארץ מצרים.
> בראשית מה ט: מהרו ועלו אל אבי ואמרתם אליו כה אמר בנך יוסף שמני אלהים לאדון לכל מצרים; רדה אלי אל תעמד.
> בראשית מה י: וישבת בארץ גשן והיית קרוב אלי אתה ובניך ובני בניך; וצאנך ובקרך וכל אשר לך.
> בראשית מה יא: וכלכלתי אתך שם כי עוד חמש שנים רעב:  פן תורש אתה וביתך וכל אשר לך.
> בראשית מה יב: והנה עיניכם ראות ועיני אחי בנימין:  כי פי המדבר אליכם.
> בראשית מה יג: והגדתם לאבי את כל כבודי במצרים ואת כל אשר ראיתם; ומהרתם והורדתם את אבי הנה.
> בראשית מה יד: ויפל על צוארי בנימן אחיו ויבך; ובנימן בכה על צואריו.
> בראשית מה טו: וינשק לכל אחיו ויבך עלהם; ואחרי כן דברו אחיו אתו.
> בראשית מה טז: והקל נשמע בית פרעה לאמר באו אחי יוסף; וייטב בעיני פרעה ובעיני עבדיו.
> בראשית מה יז: ויאמר פרעה אל יוסף אמר אל אחיך זאת עשו:  טענו את בעירכם ולכו באו ארצה כנען.
> בראשית מה יח: וקחו את אביכם ואת בתיכם ובאו אלי; ואתנה לכם את טוב ארץ מצרים ואכלו את חלב הארץ.
> בראשית מה יט: ואתה צויתה זאת עשו:  קחו לכם מארץ מצרים עגלות לטפכם ולנשיכם ונשאתם את אביכם ובאתם.
> בראשית מה כ: ועינכם אל תחס על כליכם:  כי טוב כל ארץ מצרים לכם הוא.
> בראשית מה כא: ויעשו כן בני ישראל ויתן להם יוסף עגלות על פי פרעה; ויתן להם צדה לדרך.
> בראשית מה כב: לכלם נתן לאיש חלפות שמלת; ולבנימן נתן שלש מאות כסף וחמש חלפת שמלת.
> בראשית מה כג: ולאביו שלח כזאת עשרה חמרים נשאים מטוב מצרים; ועשר אתנת נשאת בר ולחם ומזון לאביו לדרך.
> בראשית מה כד: וישלח את אחיו וילכו; ויאמר אלהם אל תרגזו בדרך.
> בראשית מה כה: ויעלו ממצרים; ויבאו ארץ כנען אל יעקב אביהם.
> בראשית מה כו: ויגדו לו לאמר עוד יוסף חי וכי הוא משל בכל ארץ מצרים; ויפג לבו כי לא האמין להם.
> בראשית מה כז: וידברו אליו את כל דברי יוסף אשר דבר אלהם וירא את העגלות אשר שלח יוסף לשאת אתו; ותחי רוח יעקב אביהם.
> בראשית מה כח: ויאמר ישראל רב עוד יוסף בני חי; אלכה ואראנו בטרם אמות.
> בראשית מו א: ויסע ישראל וכל אשר לו ויבא בארה שבע; ויזבח זבחים לאלהי אביו יצחק.
> בראשית מו ב: ויאמר אלהים לישראל במראת הלילה ויאמר יעקב יעקב; ויאמר הנני.
> בראשית מו ג: ויאמר אנכי האל אלהי אביך; אל תירא מרדה מצרימה כי לגוי גדול אשימך שם.
> בראשית מו ד: אנכי ארד עמך מצרימה ואנכי אעלך גם עלה; ויוסף ישית ידו על עיניך.
> בראשית מו ה: ויקם יעקב מבאר שבע; וישאו בני ישראל את יעקב אביהם ואת טפם ואת נשיהם בעגלות אשר שלח פרעה לשאת אתו.
> בראשית מו ו: ויקחו את מקניהם ואת רכושם אשר רכשו בארץ כנען ויבאו מצרימה:  יעקב וכל זרעו אתו.
> בראשית מו ז: בניו ובני בניו אתו בנתיו ובנות בניו וכל זרעו הביא אתו מצרימה.
> בראשית מו ח: ואלה שמות בני ישראל הבאים מצרימה יעקב ובניו:  בכר יעקב ראובן.
> בראשית מו ט: ובני ראובן חנוך ופלוא וחצרן וכרמי.
> בראשית מו י: ובני שמעון ימואל וימין ואהד ויכין וצחר; ושאול בן הכנענית.
> בראשית מו יא: ובני לוי גרשון קהת ומררי.
> בראשית מו יב: ובני יהודה ער ואונן ושלה ופרץ וזרח; וימת ער ואונן בארץ כנען ויהיו בני פרץ חצרן וחמול.
> בראשית מו יג: ובני יששכר תולע ופוה ויוב ושמרן.
> בראשית מו יד: ובני זבלון סרד ואלון ויחלאל.
> בראשית מו טו: אלה בני לאה אשר ילדה ליעקב בפדן ארם ואת דינה בתו:  כל נפש בניו ובנותיו שלשים ושלש.
> בראשית מו טז: ובני גד צפיון וחגי שוני ואצבן ערי וארודי ואראלי.
> בראשית מו יז: ובני אשר ימנה וישוה וישוי ובריעה ושרח אחתם; ובני בריעה חבר ומלכיאל.
> בראשית מו יח: אלה בני זלפה אשר נתן לבן ללאה בתו; ותלד את אלה ליעקב שש עשרה נפש.
> בראשית מו יט: בני רחל אשת יעקב יוסף ובנימן.
> בראשית מו כ: ויולד ליוסף בארץ מצרים אשר ילדה לו אסנת בת פוטי פרע כהן אן את מנשה ואת אפרים.
> בראשית מו כא: ובני בנימן בלע ובכר ואשבל גרא ונעמן אחי וראש; מפים וחפים וארד.
> בראשית מו כב: אלה בני רחל אשר ילד ליעקב כל נפש ארבעה עשר.
> בראשית מו כג: ובני דן חשים.
> בראשית מו כד: ובני נפתלי יחצאל וגוני ויצר ושלם.
> בראשית מו כה: אלה בני בלהה אשר נתן לבן לרחל בתו; ותלד את אלה ליעקב כל נפש שבעה.
> בראשית מו כו: כל הנפש הבאה ליעקב מצרימה יצאי ירכו מלבד נשי בני יעקב כל נפש ששים ושש.
> בראשית מו כז: ובני יוסף אשר ילד לו במצרים נפש שנים:  כל הנפש לבית יעקב הבאה מצרימה שבעים.
> בראשית מו כח: ואת יהודה שלח לפניו אל יוסף להורת לפניו גשנה; ויבאו ארצה גשן.
> בראשית מו כט: ויאסר יוסף מרכבתו ויעל לקראת ישראל אביו גשנה; וירא אליו ויפל על צואריו ויבך על צואריו עוד.
> בראשית מו ל: ויאמר ישראל אל יוסף אמותה הפעם אחרי ראותי את פניך כי עודך חי.
> בראשית מו לא: ויאמר יוסף אל אחיו ואל בית אביו אעלה ואגידה לפרעה; ואמרה אליו אחי ובית אבי אשר בארץ כנען באו אלי.
> בראשית מו לב: והאנשים רעי צאן כי אנשי מקנה היו; וצאנם ובקרם וכל אשר להם הביאו.
> בראשית מו לג: והיה כי יקרא לכם פרעה; ואמר מה מעשיכם.
> בראשית מו לד: ואמרתם אנשי מקנה היו עבדיך מנעורינו ועד עתה גם אנחנו גם אבתינו:  בעבור תשבו בארץ גשן כי תועבת מצרים כל רעה צאן.
> בראשית מז א: ויבא יוסף ויגד לפרעה ויאמר אבי ואחי וצאנם ובקרם וכל אשר להם באו מארץ כנען; והנם בארץ גשן.
> בראשית מז ב: ומקצה אחיו לקח חמשה אנשים; ויצגם לפני פרעה.
> בראשית מז ג: ויאמר פרעה אל אחיו מה מעשיכם; ויאמרו אל פרעה רעה צאן עבדיך גם אנחנו גם אבותינו.
> בראשית מז ד: ויאמרו אל פרעה לגור בארץ באנו כי אין מרעה לצאן אשר לעבדיך כי כבד הרעב בארץ כנען; ועתה ישבו נא עבדיך בארץ גשן.
> בראשית מז ה: ויאמר פרעה אל יוסף לאמר:  אביך ואחיך באו אליך.
> בראשית מז ו: ארץ מצרים לפניך הוא במיטב הארץ הושב את אביך ואת אחיך:  ישבו בארץ גשן ואם ידעת ויש בם אנשי חיל ושמתם שרי מקנה על אשר לי.
> בראשית מז ז: ויבא יוסף את יעקב אביו ויעמדהו לפני פרעה; ויברך יעקב את פרעה.
> בראשית מז ח: ויאמר פרעה אל יעקב:  כמה ימי שני חייך.
> בראשית מז ט: ויאמר יעקב אל פרעה ימי שני מגורי שלשים ומאת שנה:  מעט ורעים היו ימי שני חיי ולא השיגו את ימי שני חיי אבתי בימי מגוריהם.
> בראשית מז י: ויברך יעקב את פרעה; ויצא מלפני פרעה.
> בראשית מז יא: ויושב יוסף את אביו ואת אחיו ויתן להם אחזה בארץ מצרים במיטב הארץ בארץ רעמסס כאשר צוה פרעה.
> בראשית מז יב: ויכלכל יוסף את אביו ואת אחיו ואת כל בית אביו לחם לפי הטף.
> בראשית מז יג: ולחם אין בכל הארץ כי כבד הרעב מאד; ותלה ארץ מצרים וארץ כנען מפני הרעב.
> בראשית מז יד: וילקט יוסף את כל הכסף הנמצא בארץ מצרים ובארץ כנען בשבר אשר הם שברים; ויבא יוסף את הכסף ביתה פרעה.
> בראשית מז טו: ויתם הכסף מארץ מצרים ומארץ כנען ויבאו כל מצרים אל יוסף לאמר הבה לנו לחם ולמה נמות נגדך:  כי אפס כסף.
> בראשית מז טז: ויאמר יוסף הבו מקניכם ואתנה לכם במקניכם אם אפס כסף.
> בראשית מז יז: ויביאו את מקניהם אל יוסף ויתן להם יוסף לחם בסוסים ובמקנה הצאן ובמקנה הבקר ובחמרים; וינהלם בלחם בכל מקנהם בשנה ההוא.
> בראשית מז יח: ותתם השנה ההוא ויבאו אליו בשנה השנית ויאמרו לו לא נכחד מאדני כי אם תם הכסף ומקנה הבהמה אל אדני:  לא נשאר לפני אדני בלתי אם גויתנו ואדמתנו.
> בראשית מז יט: למה נמות לעיניך גם אנחנו גם אדמתנו קנה אתנו ואת אדמתנו בלחם; ונהיה אנחנו ואדמתנו עבדים לפרעה ותן זרע ונחיה ולא נמות והאדמה לא תשם.
> בראשית מז כ: ויקן יוסף את כל אדמת מצרים לפרעה כי מכרו מצרים איש שדהו כי חזק עלהם הרעב; ותהי הארץ לפרעה.
> בראשית מז כא: ואת העם העביר אתו לערים:  מקצה גבול מצרים ועד קצהו.
> בראשית מז כב: רק אדמת הכהנים לא קנה:  כי חק לכהנים מאת פרעה ואכלו את חקם אשר נתן להם פרעה על כן לא מכרו את אדמתם.
> בראשית מז כג: ויאמר יוסף אל העם הן קניתי אתכם היום ואת אדמתכם לפרעה; הא לכם זרע וזרעתם את האדמה.
> בראשית מז כד: והיה בתבואת ונתתם חמישית לפרעה; וארבע הידת יהיה לכם לזרע השדה ולאכלכם ולאשר בבתיכם ולאכל לטפכם.
> בראשית מז כה: ויאמרו החיתנו; נמצא חן בעיני אדני והיינו עבדים לפרעה.
> בראשית מז כו: וישם אתה יוסף לחק עד היום הזה על אדמת מצרים לפרעה לחמש:  רק אדמת הכהנים לבדם לא היתה לפרעה.
> בראשית מז כז: וישב ישראל בארץ מצרים בארץ גשן; ויאחזו בה ויפרו וירבו מאד.
> בראשית מז כח: ויחי יעקב בארץ מצרים שבע עשרה שנה; ויהי ימי יעקב שני חייו שבע שנים וארבעים ומאת שנה.
> בראשית מז כט: ויקרבו ימי ישראל למות ויקרא לבנו ליוסף ויאמר לו אם נא מצאתי חן בעיניך שים נא ידך תחת ירכי; ועשית עמדי חסד ואמת אל נא תקברני במצרים.
> בראשית מז ל: ושכבתי עם אבתי ונשאתני ממצרים וקברתני בקברתם; ויאמר אנכי אעשה כדברך.
> בראשית מז לא: ויאמר השבעה לי וישבע לו; וישתחו ישראל על ראש המטה.
> בראשית מח א: ויהי אחרי הדברים האלה ויאמר ליוסף הנה אביך חלה; ויקח את שני בניו עמו את מנשה ואת אפרים.
> בראשית מח ב: ויגד ליעקב ויאמר הנה בנך יוסף בא אליך; ויתחזק ישראל וישב על המטה.
> בראשית מח ג: ויאמר יעקב אל יוסף אל שדי נראה אלי בלוז בארץ כנען; ויברך אתי.
> בראשית מח ד: ויאמר אלי הנני מפרך והרביתך ונתתיך לקהל עמים; ונתתי את הארץ הזאת לזרעך אחריך אחזת עולם.
> בראשית מח ה: ועתה שני בניך הנולדים לך בארץ מצרים עד באי אליך מצרימה לי הם:  אפרים ומנשה כראובן ושמעון יהיו לי.
> בראשית מח ו: ומולדתך אשר הולדת אחריהם לך יהיו; על שם אחיהם יקראו בנחלתם.
> בראשית מח ז: ואני בבאי מפדן מתה עלי רחל בארץ כנען בדרך בעוד כברת ארץ לבא אפרתה; ואקברה שם בדרך אפרת הוא בית לחם.
> בראשית מח ח: וירא ישראל את בני יוסף; ויאמר מי אלה.
> בראשית מח ט: ויאמר יוסף אל אביו בני הם אשר נתן לי אלהים בזה; ויאמר קחם נא אלי ואברכם.
> בראשית מח י: ועיני ישראל כבדו מזקן לא יוכל לראות; ויגש אתם אליו וישק להם ויחבק להם.
> בראשית מח יא: ויאמר ישראל אל יוסף ראה פניך לא פללתי; והנה הראה אתי אלהים גם את זרעך.
> בראשית מח יב: ויוצא יוסף אתם מעם ברכיו; וישתחו לאפיו ארצה.
> בראשית מח יג: ויקח יוסף את שניהם את אפרים בימינו משמאל ישראל ואת מנשה בשמאלו מימין ישראל; ויגש אליו.
> בראשית מח יד: וישלח ישראל את ימינו וישת על ראש אפרים והוא הצעיר ואת שמאלו על ראש מנשה:  שכל את ידיו כי מנשה הבכור.
> בראשית מח טו: ויברך את יוסף ויאמר:  האלהים אשר התהלכו אבתי לפניו אברהם ויצחק האלהים הרעה אתי מעודי עד היום הזה.
> בראשית מח טז: המלאך הגאל אתי מכל רע יברך את הנערים ויקרא בהם שמי ושם אבתי אברהם ויצחק; וידגו לרב בקרב הארץ.
> בראשית מח יז: וירא יוסף כי ישית אביו יד ימינו על ראש אפרים וירע בעיניו; ויתמך יד אביו להסיר אתה מעל ראש אפרים על ראש מנשה.
> בראשית מח יח: ויאמר יוסף אל אביו לא כן אבי:  כי זה הבכר שים ימינך על ראשו.
> בראשית מח יט: וימאן אביו ויאמר ידעתי בני ידעתי גם הוא יהיה לעם וגם הוא יגדל; ואולם אחיו הקטן יגדל ממנו וזרעו יהיה מלא הגוים.
> בראשית מח כ: ויברכם ביום ההוא לאמור בך יברך ישראל לאמר ישמך אלהים כאפרים וכמנשה; וישם את אפרים לפני מנשה.
> בראשית מח כא: ויאמר ישראל אל יוסף הנה אנכי מת; והיה אלהים עמכם והשיב אתכם אל ארץ אבתיכם.
> בראשית מח כב: ואני נתתי לך שכם אחד על אחיך:  אשר לקחתי מיד האמרי בחרבי ובקשתי.
> בראשית מט א: ויקרא יעקב אל בניו; ויאמר האספו ואגידה לכם את אשר יקרא אתכם באחרית הימים.
> בראשית מט ב: הקבצו ושמעו בני יעקב; ושמעו אל ישראל אביכם.
> בראשית מט ג: ראובן בכרי אתה כחי וראשית אוני יתר שאת ויתר עז.
> בראשית מט ד: פחז כמים אל תותר כי עלית משכבי אביך; אז חללת יצועי עלה.
> בראשית מט ה: שמעון ולוי אחים כלי חמס מכרתיהם.
> בראשית מט ו: בסדם אל תבא נפשי בקהלם אל תחד כבדי:  כי באפם הרגו איש וברצנם עקרו שור.
> בראשית מט ז: ארור אפם כי עז ועברתם כי קשתה; אחלקם ביעקב ואפיצם בישראל.
> בראשית מט ח: יהודה אתה יודוך אחיך ידך בערף איביך; ישתחוו לך בני אביך.
> בראשית מט ט: גור אריה יהודה מטרף בני עלית; כרע רבץ כאריה וכלביא מי יקימנו.
> בראשית מט י: לא יסור שבט מיהודה ומחקק מבין רגליו עד כי יבא שילה ולו יקהת עמים.
> בראשית מט יא: אסרי לגפן עירה ולשרקה בני אתנו; כבס ביין לבשו ובדם ענבים סותה.
> בראשית מט יב: חכלילי עינים מיין; ולבן שנים מחלב.
> בראשית מט יג: זבולן לחוף ימים ישכן; והוא לחוף אנית וירכתו על צידן.
> בראשית מט יד: יששכר חמר גרם רבץ בין המשפתים.
> בראשית מט טו: וירא מנחה כי טוב ואת הארץ כי נעמה; ויט שכמו לסבל ויהי למס עבד.
> בראשית מט טז: דן ידין עמו כאחד שבטי ישראל.
> בראשית מט יז: יהי דן נחש עלי דרך שפיפן עלי ארח הנשך עקבי סוס ויפל רכבו אחור.
> בראשית מט יח: לישועתך קויתי יהוה.
> בראשית מט יט: גד גדוד יגודנו; והוא יגד עקב.
> בראשית מט כ: מאשר שמנה לחמו; והוא יתן מעדני מלך.
> בראשית מט כא: נפתלי אילה שלחה הנתן אמרי שפר.
> בראשית מט כב: בן פרת יוסף בן פרת עלי עין; בנות צעדה עלי שור.
> בראשית מט כג: וימררהו ורבו; וישטמהו בעלי חצים.
> בראשית מט כד: ותשב באיתן קשתו ויפזו זרעי ידיו; מידי אביר יעקב משם רעה אבן ישראל.
> בראשית מט כה: מאל אביך ויעזרך ואת שדי ויברכך ברכת שמים מעל ברכת תהום רבצת תחת; ברכת שדים ורחם.
> בראשית מט כו: ברכת אביך גברו על ברכת הורי עד תאות גבעת עולם; תהיין לראש יוסף ולקדקד נזיר אחיו.
> בראשית מט כז: בנימין זאב יטרף בבקר יאכל עד; ולערב יחלק שלל.
> בראשית מט כח: כל אלה שבטי ישראל שנים עשר; וזאת אשר דבר להם אביהם ויברך אותם איש אשר כברכתו ברך אתם.
> בראשית מט כט: ויצו אותם ויאמר אלהם אני נאסף אל עמי קברו אתי אל אבתי:  אל המערה אשר בשדה עפרון החתי.
> בראשית מט ל: במערה אשר בשדה המכפלה אשר על פני ממרא בארץ כנען:  אשר קנה אברהם את השדה מאת עפרן החתי לאחזת קבר.
> בראשית מט לא: שמה קברו את אברהם ואת שרה אשתו שמה קברו את יצחק ואת רבקה אשתו; ושמה קברתי את לאה.
> בראשית מט לב: מקנה השדה והמערה אשר בו מאת בני חת.
> בראשית מט לג: ויכל יעקב לצות את בניו ויאסף רגליו אל המטה; ויגוע ויאסף אל עמיו.
> בראשית נ א: ויפל יוסף על פני אביו; ויבך עליו וישק לו.
> בראשית נ ב: ויצו יוסף את עבדיו את הרפאים לחנט את אביו; ויחנטו הרפאים את ישראל.
> בראשית נ ג: וימלאו לו ארבעים יום כי כן ימלאו ימי החנטים; ויבכו אתו מצרים שבעים יום.
> בראשית נ ד: ויעברו ימי בכיתו וידבר יוסף אל בית פרעה לאמר:  אם נא מצאתי חן בעיניכם דברו נא באזני פרעה לאמר.
> בראשית נ ה: אבי השביעני לאמר הנה אנכי מת בקברי אשר כריתי לי בארץ כנען שמה תקברני; ועתה אעלה נא ואקברה את אבי ואשובה.
> בראשית נ ו: ויאמר פרעה:  עלה וקבר את אביך כאשר השביעך.
> בראשית נ ז: ויעל יוסף לקבר את אביו; ויעלו אתו כל עבדי פרעה זקני ביתו וכל זקני ארץ מצרים.
> בראשית נ ח: וכל בית יוסף ואחיו ובית אביו:  רק טפם וצאנם ובקרם עזבו בארץ גשן.
> בראשית נ ט: ויעל עמו גם רכב גם פרשים; ויהי המחנה כבד מאד.
> בראשית נ י: ויבאו עד גרן האטד אשר בעבר הירדן ויספדו שם מספד גדול וכבד מאד; ויעש לאביו אבל שבעת ימים.
> בראשית נ יא: וירא יושב הארץ הכנעני את האבל בגרן האטד ויאמרו אבל כבד זה למצרים; על כן קרא שמה אבל מצרים אשר בעבר הירדן.
> בראשית נ יב: ויעשו בניו לו כן כאשר צום.
> בראשית נ יג: וישאו אתו בניו ארצה כנען ויקברו אתו במערת שדה המכפלה:  אשר קנה אברהם את השדה לאחזת קבר מאת עפרן החתי על פני ממרא.
> בראשית נ יד: וישב יוסף מצרימה הוא ואחיו וכל העלים אתו לקבר את אביו אחרי קברו את אביו.
> בראשית נ טו: ויראו אחי יוסף כי מת אביהם ויאמרו לו ישטמנו יוסף; והשב ישיב לנו את כל הרעה אשר גמלנו אתו.
> בראשית נ טז: ויצוו אל יוסף לאמר:  אביך צוה לפני מותו לאמר.
> בראשית נ יז: כה תאמרו ליוסף אנא שא נא פשע אחיך וחטאתם כי רעה גמלוך ועתה שא נא לפשע עבדי אלהי אביך; ויבך יוסף בדברם אליו.
> בראשית נ יח: וילכו גם אחיו ויפלו לפניו; ויאמרו הננו לך לעבדים.
> בראשית נ יט: ויאמר אלהם יוסף אל תיראו:  כי התחת אלהים אני.
> בראשית נ כ: ואתם חשבתם עלי רעה; אלהים חשבה לטבה למען עשה כיום הזה להחית עם רב.
> בראשית נ כא: ועתה אל תיראו אנכי אכלכל אתכם ואת טפכם; וינחם אותם וידבר על לבם.
> בראשית נ כב: וישב יוסף במצרים הוא ובית אביו; ויחי יוסף מאה ועשר שנים.
> בראשית נ כג: וירא יוסף לאפרים בני שלשים; גם בני מכיר בן מנשה ילדו על ברכי יוסף.
> בראשית נ כד: ויאמר יוסף אל אחיו אנכי מת; ואלהים פקד יפקד אתכם והעלה אתכם מן הארץ הזאת אל הארץ אשר נשבע לאברהם ליצחק וליעקב.
> בראשית נ כה: וישבע יוסף את בני ישראל לאמר:  פקד יפקד אלהים אתכם והעלתם את עצמתי מזה.
> בראשית נ כו: וימת יוסף בן מאה ועשר שנים; ויחנטו אתו ויישם בארון במצרים.
