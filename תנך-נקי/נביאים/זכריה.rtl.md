> זכריה א א: בחדש השמיני בשנת שתים לדריוש היה דבר יהוה אל זכריה בן ברכיה בן עדו הנביא לאמר.
> זכריה א ב: קצף יהוה על אבותיכם קצף.
> זכריה א ג: ואמרת אלהם כה אמר יהוה צבאות שובו אלי נאם יהוה צבאות ואשוב אליכם אמר יהוה צבאות.
> זכריה א ד: אל תהיו כאבתיכם אשר קראו אליהם הנביאים הראשנים לאמר כה אמר יהוה צבאות שובו נא מדרכיכם הרעים ומעליליכם (ומעלליכם) הרעים; ולא שמעו ולא הקשיבו אלי נאם יהוה.
> זכריה א ה: אבותיכם איה הם; והנבאים הלעולם יחיו.
> זכריה א ו: אך דברי וחקי אשר צויתי את עבדי הנביאים הלוא השיגו אבתיכם; וישובו ויאמרו כאשר זמם יהוה צבאות לעשות לנו כדרכינו וכמעללינו כן עשה אתנו.
> זכריה א ז: ביום עשרים וארבעה לעשתי עשר חדש הוא חדש שבט בשנת שתים לדריוש היה דבר יהוה אל זכריה בן ברכיהו בן עדוא הנביא לאמר.
> זכריה א ח: ראיתי הלילה והנה איש רכב על סוס אדם והוא עמד בין ההדסים אשר במצלה; ואחריו סוסים אדמים שרקים ולבנים.
> זכריה א ט: ואמר מה אלה אדני; ויאמר אלי המלאך הדבר בי אני אראך מה המה אלה.
> זכריה א י: ויען האיש העמד בין ההדסים ויאמר:  אלה אשר שלח יהוה להתהלך בארץ.
> זכריה א יא: ויענו את מלאך יהוה העמד בין ההדסים ויאמרו התהלכנו בארץ; והנה כל הארץ ישבת ושקטת.
> זכריה א יב: ויען מלאך יהוה ויאמר יהוה צבאות עד מתי אתה לא תרחם את ירושלם ואת ערי יהודה אשר זעמתה זה שבעים שנה.
> זכריה א יג: ויען יהוה את המלאך הדבר בי דברים טובים:  דברים נחמים.
> זכריה א יד: ויאמר אלי המלאך הדבר בי קרא לאמר כה אמר יהוה צבאות:  קנאתי לירושלם ולציון קנאה גדולה.
> זכריה א טו: וקצף גדול אני קצף על הגוים השאננים אשר אני קצפתי מעט והמה עזרו לרעה.
> זכריה א טז: לכן כה אמר יהוה שבתי לירושלם ברחמים ביתי יבנה בה נאם יהוה צבאות; וקוה (וקו) ינטה על ירושלם.
> זכריה א יז: עוד קרא לאמר כה אמר יהוה צבאות עוד תפוצנה ערי מטוב; ונחם יהוה עוד את ציון ובחר עוד בירושלם.
> זכריה ב א: ואשא את עיני וארא; והנה ארבע קרנות.
> זכריה ב ב: ואמר אל המלאך הדבר בי מה אלה; ויאמר אלי אלה הקרנות אשר זרו את יהודה את ישראל וירושלם.
> זכריה ב ג: ויראני יהוה ארבעה חרשים.
> זכריה ב ד: ואמר מה אלה באים לעשות; ויאמר לאמר אלה הקרנות אשר זרו את יהודה כפי איש לא נשא ראשו ויבאו אלה להחריד אתם לידות את קרנות הגוים הנשאים קרן אל ארץ יהודה לזרותה.
> זכריה ב ה: ואשא עיני וארא והנה איש; ובידו חבל מדה.
> זכריה ב ו: ואמר אנה אתה הלך; ויאמר אלי למד את ירושלם לראות כמה רחבה וכמה ארכה.
> זכריה ב ז: והנה המלאך הדבר בי יצא; ומלאך אחר יצא לקראתו.
> זכריה ב ח: ויאמר אלו רץ דבר אל הנער הלז לאמר:  פרזות תשב ירושלם מרב אדם ובהמה בתוכה.
> זכריה ב ט: ואני אהיה לה נאם יהוה חומת אש סביב; ולכבוד אהיה בתוכה.
> זכריה ב י: הוי הוי ונסו מארץ צפון נאם יהוה:  כי כארבע רוחות השמים פרשתי אתכם נאם יהוה.
> זכריה ב יא: הוי ציון המלטי יושבת בת בבל.
> זכריה ב יב: כי כה אמר יהוה צבאות אחר כבוד שלחני אל הגוים השללים אתכם:  כי הנגע בכם נגע בבבת עינו.
> זכריה ב יג: כי הנני מניף את ידי עליהם והיו שלל לעבדיהם; וידעתם כי יהוה צבאות שלחני.
> זכריה ב יד: רני ושמחי בת ציון כי הנני בא ושכנתי בתוכך נאם יהוה.
> זכריה ב טו: ונלוו גוים רבים אל יהוה ביום ההוא והיו לי לעם; ושכנתי בתוכך וידעת כי יהוה צבאות שלחני אליך.
> זכריה ב טז: ונחל יהוה את יהודה חלקו על אדמת הקדש; ובחר עוד בירושלם.
> זכריה ב יז: הס כל בשר מפני יהוה כי נעור ממעון קדשו.
> זכריה ג א: ויראני את יהושע הכהן הגדול עמד לפני מלאך יהוה; והשטן עמד על ימינו לשטנו.
> זכריה ג ב: ויאמר יהוה אל השטן יגער יהוה בך השטן ויגער יהוה בך הבחר בירושלם; הלוא זה אוד מצל מאש.
> זכריה ג ג: ויהושע היה לבש בגדים צואים; ועמד לפני המלאך.
> זכריה ג ד: ויען ויאמר אל העמדים לפניו לאמר הסירו הבגדים הצאים מעליו; ויאמר אליו ראה העברתי מעליך עונך והלבש אתך מחלצות.
> זכריה ג ה: ואמר ישימו צניף טהור על ראשו; וישימו הצניף הטהור על ראשו וילבשהו בגדים ומלאך יהוה עמד.
> זכריה ג ו: ויעד מלאך יהוה ביהושע לאמר.
> זכריה ג ז: כה אמר יהוה צבאות אם בדרכי תלך ואם את משמרתי תשמר וגם אתה תדין את ביתי וגם תשמר את חצרי ונתתי לך מהלכים בין העמדים האלה.
> זכריה ג ח: שמע נא יהושע הכהן הגדול אתה ורעיך הישבים לפניך כי אנשי מופת המה:  כי הנני מביא את עבדי צמח.
> זכריה ג ט: כי הנה האבן אשר נתתי לפני יהושע על אבן אחת שבעה עינים; הנני מפתח פתחה נאם יהוה צבאות ומשתי את עון הארץ ההיא ביום אחד.
> זכריה ג י: ביום ההוא נאם יהוה צבאות תקראו איש לרעהו אל תחת גפן ואל תחת תאנה.
> זכריה ד א: וישב המלאך הדבר בי; ויעירני כאיש אשר יעור משנתו.
> זכריה ד ב: ויאמר אלי מה אתה ראה; ויאמר (ואמר) ראיתי והנה מנורת זהב כלה וגלה על ראשה ושבעה נרתיה עליה שבעה ושבעה מוצקות לנרות אשר על ראשה.
> זכריה ד ג: ושנים זיתים עליה:  אחד מימין הגלה ואחד על שמאלה.
> זכריה ד ד: ואען ואמר אל המלאך הדבר בי לאמר:  מה אלה אדני.
> זכריה ד ה: ויען המלאך הדבר בי ויאמר אלי הלוא ידעת מה המה אלה; ואמר לא אדני.
> זכריה ד ו: ויען ויאמר אלי לאמר זה דבר יהוה אל זרבבל לאמר:  לא בחיל ולא בכח כי אם ברוחי אמר יהוה צבאות.
> זכריה ד ז: מי אתה הר הגדול לפני זרבבל למישר; והוציא את האבן הראשה תשאות חן חן לה.
> זכריה ד ח: ויהי דבר יהוה אלי לאמר.
> זכריה ד ט: ידי זרבבל יסדו הבית הזה וידיו תבצענה; וידעת כי יהוה צבאות שלחני אליכם.
> זכריה ד י: כי מי בז ליום קטנות ושמחו וראו את האבן הבדיל ביד זרבבל שבעה אלה; עיני יהוה המה משוטטים בכל הארץ.
> זכריה ד יא: ואען ואמר אליו:  מה שני הזיתים האלה על ימין המנורה ועל שמאולה.
> זכריה ד יב: ואען שנית ואמר אליו:  מה שתי שבלי הזיתים אשר ביד שני צנתרות הזהב המריקים מעליהם הזהב.
> זכריה ד יג: ויאמר אלי לאמר הלוא ידעת מה אלה; ואמר לא אדני.
> זכריה ד יד: ויאמר אלה שני בני היצהר העמדים על אדון כל הארץ.
> זכריה ה א: ואשוב ואשא עיני ואראה; והנה מגלה עפה.
> זכריה ה ב: ויאמר אלי מה אתה ראה; ואמר אני ראה מגלה עפה ארכה עשרים באמה ורחבה עשר באמה.
> זכריה ה ג: ויאמר אלי זאת האלה היוצאת על פני כל הארץ:  כי כל הגנב מזה כמוה נקה וכל הנשבע מזה כמוה נקה.
> זכריה ה ד: הוצאתיה נאם יהוה צבאות ובאה אל בית הגנב ואל בית הנשבע בשמי לשקר; ולנה בתוך ביתו וכלתו ואת עציו ואת אבניו.
> זכריה ה ה: ויצא המלאך הדבר בי; ויאמר אלי שא נא עיניך וראה מה היוצאת הזאת.
> זכריה ה ו: ואמר מה היא; ויאמר זאת האיפה היוצאת ויאמר זאת עינם בכל הארץ.
> זכריה ה ז: והנה ככר עפרת נשאת; וזאת אשה אחת יושבת בתוך האיפה.
> זכריה ה ח: ויאמר זאת הרשעה וישלך אתה אל תוך האיפה; וישלך את אבן העופרת אל פיה.
> זכריה ה ט: ואשא עיני וארא והנה שתים נשים יוצאות ורוח בכנפיהם ולהנה כנפים ככנפי החסידה; ותשאנה את האיפה בין הארץ ובין השמים.
> זכריה ה י: ואמר אל המלאך הדבר בי:  אנה המה מולכות את האיפה.
> זכריה ה יא: ויאמר אלי לבנות לה בית בארץ שנער; והוכן והניחה שם על מכנתה.
> זכריה ו א: ואשב ואשא עיני ואראה והנה ארבע מרכבות יצאות מבין שני ההרים; וההרים הרי נחשת.
> זכריה ו ב: במרכבה הראשנה סוסים אדמים; ובמרכבה השנית סוסים שחרים.
> זכריה ו ג: ובמרכבה השלשית סוסים לבנים; ובמרכבה הרבעית סוסים ברדים אמצים.
> זכריה ו ד: ואען ואמר אל המלאך הדבר בי:  מה אלה אדני.
> זכריה ו ה: ויען המלאך ויאמר אלי:  אלה ארבע רוחות השמים יוצאות מהתיצב על אדון כל הארץ.
> זכריה ו ו: אשר בה הסוסים השחרים יצאים אל ארץ צפון והלבנים יצאו אל אחריהם; והברדים יצאו אל ארץ התימן.
> זכריה ו ז: והאמצים יצאו ויבקשו ללכת להתהלך בארץ ויאמר לכו התהלכו בארץ; ותתהלכנה בארץ.
> זכריה ו ח: ויזעק אתי וידבר אלי לאמר:  ראה היוצאים אל ארץ צפון הניחו את רוחי בארץ צפון.
> זכריה ו ט: ויהי דבר יהוה אלי לאמר.
> זכריה ו י: לקוח מאת הגולה מחלדי ומאת טוביה ומאת ידעיה; ובאת אתה ביום ההוא ובאת בית יאשיה בן צפניה אשר באו מבבל.
> זכריה ו יא: ולקחת כסף וזהב ועשית עטרות; ושמת בראש יהושע בן יהוצדק הכהן הגדול.
> זכריה ו יב: ואמרת אליו לאמר כה אמר יהוה צבאות לאמר:  הנה איש צמח שמו ומתחתיו יצמח ובנה את היכל יהוה.
> זכריה ו יג: והוא יבנה את היכל יהוה והוא ישא הוד וישב ומשל על כסאו; והיה כהן על כסאו ועצת שלום תהיה בין שניהם.
> זכריה ו יד: והעטרת תהיה לחלם ולטוביה ולידעיה ולחן בן צפניה לזכרון בהיכל יהוה.
> זכריה ו טו: ורחוקים יבאו ובנו בהיכל יהוה וידעתם כי יהוה צבאות שלחני אליכם; והיה אם שמוע תשמעון בקול יהוה אלהיכם.
> זכריה ז א: ויהי בשנת ארבע לדריוש המלך; היה דבר יהוה אל זכריה בארבעה לחדש התשעי בכסלו.
> זכריה ז ב: וישלח בית אל שראצר ורגם מלך ואנשיו לחלות את פני יהוה.
> זכריה ז ג: לאמר אל הכהנים אשר לבית יהוה צבאות ואל הנביאים לאמר:  האבכה בחדש החמשי הנזר כאשר עשיתי זה כמה שנים.
> זכריה ז ד: ויהי דבר יהוה צבאות אלי לאמר.
> זכריה ז ה: אמר אל כל עם הארץ ואל הכהנים לאמר:  כי צמתם וספוד בחמישי ובשביעי וזה שבעים שנה הצום צמתני אני.
> זכריה ז ו: וכי תאכלו וכי תשתו הלוא אתם האכלים ואתם השתים.
> זכריה ז ז: הלוא את הדברים אשר קרא יהוה ביד הנביאים הראשנים בהיות ירושלם ישבת ושלוה ועריה סביבתיה; והנגב והשפלה ישב.
> זכריה ז ח: ויהי דבר יהוה אל זכריה לאמר.
> זכריה ז ט: כה אמר יהוה צבאות לאמר:  משפט אמת שפטו וחסד ורחמים עשו איש את אחיו.
> זכריה ז י: ואלמנה ויתום גר ועני אל תעשקו; ורעת איש אחיו אל תחשבו בלבבכם.
> זכריה ז יא: וימאנו להקשיב ויתנו כתף סררת; ואזניהם הכבידו משמוע.
> זכריה ז יב: ולבם שמו שמיר משמוע את התורה ואת הדברים אשר שלח יהוה צבאות ברוחו ביד הנביאים הראשנים; ויהי קצף גדול מאת יהוה צבאות.
> זכריה ז יג: ויהי כאשר קרא ולא שמעו:  כן יקראו ולא אשמע אמר יהוה צבאות.
> זכריה ז יד: ואסערם על כל הגוים אשר לא ידעום והארץ נשמה אחריהם מעבר ומשב; וישימו ארץ חמדה לשמה.
> זכריה ח א: ויהי דבר יהוה צבאות לאמר.
> זכריה ח ב: כה אמר יהוה צבאות קנאתי לציון קנאה גדולה; וחמה גדולה קנאתי לה.
> זכריה ח ג: כה אמר יהוה שבתי אל ציון ושכנתי בתוך ירושלם; ונקראה ירושלם עיר האמת והר יהוה צבאות הר הקדש.
> זכריה ח ד: כה אמר יהוה צבאות עד ישבו זקנים וזקנות ברחבות ירושלם; ואיש משענתו בידו מרב ימים.
> זכריה ח ה: ורחבות העיר ימלאו ילדים וילדות משחקים ברחבתיה.
> זכריה ח ו: כה אמר יהוה צבאות כי יפלא בעיני שארית העם הזה בימים ההם גם בעיני יפלא נאם יהוה צבאות.
> זכריה ח ז: כה אמר יהוה צבאות הנני מושיע את עמי מארץ מזרח ומארץ מבוא השמש.
> זכריה ח ח: והבאתי אתם ושכנו בתוך ירושלם; והיו לי לעם ואני אהיה להם לאלהים באמת ובצדקה.
> זכריה ח ט: כה אמר יהוה צבאות תחזקנה ידיכם השמעים בימים האלה את הדברים האלה מפי הנביאים אשר ביום יסד בית יהוה צבאות ההיכל להבנות.
> זכריה ח י: כי לפני הימים ההם שכר האדם לא נהיה ושכר הבהמה איננה; וליוצא ולבא אין שלום מן הצר ואשלח את כל האדם איש ברעהו.
> זכריה ח יא: ועתה לא כימים הראשנים אני לשארית העם הזה נאם יהוה צבאות.
> זכריה ח יב: כי זרע השלום הגפן תתן פריה והארץ תתן את יבולה והשמים יתנו טלם; והנחלתי את שארית העם הזה את כל אלה.
> זכריה ח יג: והיה כאשר הייתם קללה בגוים בית יהודה ובית ישראל כן אושיע אתכם והייתם ברכה:  אל תיראו תחזקנה ידיכם.
> זכריה ח יד: כי כה אמר יהוה צבאות כאשר זממתי להרע לכם בהקציף אבתיכם אתי אמר יהוה צבאות; ולא נחמתי.
> זכריה ח טו: כן שבתי זממתי בימים האלה להיטיב את ירושלם ואת בית יהודה:  אל תיראו.
> זכריה ח טז: אלה הדברים אשר תעשו:  דברו אמת איש את רעהו אמת ומשפט שלום שפטו בשעריכם.
> זכריה ח יז: ואיש את רעת רעהו אל תחשבו בלבבכם ושבעת שקר אל תאהבו:  כי את כל אלה אשר שנאתי נאם יהוה.
> זכריה ח יח: ויהי דבר יהוה צבאות אלי לאמר.
> זכריה ח יט: כה אמר יהוה צבאות צום הרביעי וצום החמישי וצום השביעי וצום העשירי יהיה לבית יהודה לששון ולשמחה ולמעדים טובים; והאמת והשלום אהבו.
> זכריה ח כ: כה אמר יהוה צבאות:  עד אשר יבאו עמים וישבי ערים רבות.
> זכריה ח כא: והלכו יושבי אחת אל אחת לאמר נלכה הלוך לחלות את פני יהוה ולבקש את יהוה צבאות; אלכה גם אני.
> זכריה ח כב: ובאו עמים רבים וגוים עצומים לבקש את יהוה צבאות בירושלם ולחלות את פני יהוה.
> זכריה ח כג: כה אמר יהוה צבאות בימים ההמה אשר יחזיקו עשרה אנשים מכל לשנות הגוים; והחזיקו בכנף איש יהודי לאמר נלכה עמכם כי שמענו אלהים עמכם.
> זכריה ט א: משא דבר יהוה בארץ חדרך ודמשק מנחתו:  כי ליהוה עין אדם וכל שבטי ישראל.
> זכריה ט ב: וגם חמת תגבל בה; צר וצידון כי חכמה מאד.
> זכריה ט ג: ותבן צר מצור לה; ותצבר כסף כעפר וחרוץ כטיט חוצות.
> זכריה ט ד: הנה אדני יורשנה והכה בים חילה; והיא באש תאכל.
> זכריה ט ה: תרא אשקלון ותירא ועזה ותחיל מאד ועקרון כי הביש מבטה; ואבד מלך מעזה ואשקלון לא תשב.
> זכריה ט ו: וישב ממזר באשדוד; והכרתי גאון פלשתים.
> זכריה ט ז: והסרתי דמיו מפיו ושקציו מבין שניו ונשאר גם הוא לאלהינו; והיה כאלף ביהודה ועקרון כיבוסי.
> זכריה ט ח: וחניתי לביתי מצבה מעבר ומשב ולא יעבר עליהם עוד נגש:  כי עתה ראיתי בעיני.
> זכריה ט ט: גילי מאד בת ציון הריעי בת ירושלם הנה מלכך יבוא לך צדיק ונושע הוא; עני ורכב על חמור ועל עיר בן אתנות.
> זכריה ט י: והכרתי רכב מאפרים וסוס מירושלם ונכרתה קשת מלחמה ודבר שלום לגוים; ומשלו מים עד ים ומנהר עד אפסי ארץ.
> זכריה ט יא: גם את בדם בריתך שלחתי אסיריך מבור אין מים בו.
> זכריה ט יב: שובו לבצרון אסירי התקוה; גם היום מגיד משנה אשיב לך.
> זכריה ט יג: כי דרכתי לי יהודה קשת מלאתי אפרים ועוררתי בניך ציון על בניך יון; ושמתיך כחרב גבור.
> זכריה ט יד: ויהוה עליהם יראה ויצא כברק חצו; ואדני יהוה בשופר יתקע והלך בסערות תימן.
> זכריה ט טו: יהוה צבאות יגן עליהם ואכלו וכבשו אבני קלע ושתו המו כמו יין; ומלאו כמזרק כזוית מזבח.
> זכריה ט טז: והושיעם יהוה אלהיהם ביום ההוא כצאן עמו:  כי אבני נזר מתנוססות על אדמתו.
> זכריה ט יז: כי מה טובו ומה יפיו דגן בחורים ותירוש ינובב בתלות.
> זכריה י א: שאלו מיהוה מטר בעת מלקוש יהוה עשה חזיזים; ומטר גשם יתן להם לאיש עשב בשדה.
> זכריה י ב: כי התרפים דברו און והקוסמים חזו שקר וחלמות השוא ידברו הבל ינחמון; על כן נסעו כמו צאן יענו כי אין רעה.
> זכריה י ג: על הרעים חרה אפי ועל העתודים אפקוד:  כי פקד יהוה צבאות את עדרו את בית יהודה ושם אותם כסוס הודו במלחמה.
> זכריה י ד: ממנו פנה ממנו יתד ממנו קשת מלחמה; ממנו יצא כל נוגש יחדו.
> זכריה י ה: והיו כגברים בוסים בטיט חוצות במלחמה ונלחמו כי יהוה עמם; והבישו רכבי סוסים.
> זכריה י ו: וגברתי את בית יהודה ואת בית יוסף אושיע והושבותים כי רחמתים והיו כאשר לא זנחתים:  כי אני יהוה אלהיהם ואענם.
> זכריה י ז: והיו כגבור אפרים ושמח לבם כמו יין; ובניהם יראו ושמחו יגל לבם ביהוה.
> זכריה י ח: אשרקה להם ואקבצם כי פדיתים; ורבו כמו רבו.
> זכריה י ט: ואזרעם בעמים ובמרחקים יזכרוני; וחיו את בניהם ושבו.
> זכריה י י: והשבותים מארץ מצרים ומאשור אקבצם; ואל ארץ גלעד ולבנון אביאם ולא ימצא להם.
> זכריה י יא: ועבר בים צרה והכה בים גלים והבישו כל מצולות יאר; והורד גאון אשור ושבט מצרים יסור.
> זכריה י יב: וגברתים ביהוה ובשמו יתהלכו:  נאם יהוה.
> זכריה יא א: פתח לבנון דלתיך; ותאכל אש בארזיך.
> זכריה יא ב: הילל ברוש כי נפל ארז אשר אדרים שדדו; הילילו אלוני בשן כי ירד יער הבצור (הבציר).
> זכריה יא ג: קול יללת הרעים כי שדדה אדרתם; קול שאגת כפירים כי שדד גאון הירדן.
> זכריה יא ד: כה אמר יהוה אלהי:  רעה את צאן ההרגה.
> זכריה יא ה: אשר קניהן יהרגן ולא יאשמו ומכריהן יאמר ברוך יהוה ואעשר; ורעיהם לא יחמול עליהן.
> זכריה יא ו: כי לא אחמול עוד על ישבי הארץ נאם יהוה; והנה אנכי ממציא את האדם איש ביד רעהו וביד מלכו וכתתו את הארץ ולא אציל מידם.
> זכריה יא ז: וארעה את צאן ההרגה לכן עניי הצאן; ואקח לי שני מקלות לאחד קראתי נעם ולאחד קראתי חבלים וארעה את הצאן.
> זכריה יא ח: ואכחד את שלשת הרעים בירח אחד; ותקצר נפשי בהם וגם נפשם בחלה בי.
> זכריה יא ט: ואמר לא ארעה אתכם; המתה תמות והנכחדת תכחד והנשארות תאכלנה אשה את בשר רעותה.
> זכריה יא י: ואקח את מקלי את נעם ואגדע אתו להפיר את בריתי אשר כרתי את כל העמים.
> זכריה יא יא: ותפר ביום ההוא; וידעו כן עניי הצאן השמרים אתי כי דבר יהוה הוא.
> זכריה יא יב: ואמר אליהם אם טוב בעיניכם הבו שכרי ואם לא חדלו; וישקלו את שכרי שלשים כסף.
> זכריה יא יג: ויאמר יהוה אלי השליכהו אל היוצר אדר היקר אשר יקרתי מעליהם; ואקחה שלשים הכסף ואשליך אתו בית יהוה אל היוצר.
> זכריה יא יד: ואגדע את מקלי השני את החבלים להפר את האחוה בין יהודה ובין ישראל.
> זכריה יא טו: ויאמר יהוה אלי:  עוד קח לך כלי רעה אולי.
> זכריה יא טז: כי הנה אנכי מקים רעה בארץ הנכחדות לא יפקד הנער לא יבקש והנשברת לא ירפא; הנצבה לא יכלכל ובשר הבריאה יאכל ופרסיהן יפרק.
> זכריה יא יז: הוי רעי האליל עזבי הצאן חרב על זרועו ועל עין ימינו; זרעו יבוש תיבש ועין ימינו כהה תכהה.
> זכריה יב א: משא דבר יהוה על ישראל:  נאם יהוה נטה שמים ויסד ארץ ויצר רוח אדם בקרבו.
> זכריה יב ב: הנה אנכי שם את ירושלם סף רעל לכל העמים סביב; וגם על יהודה יהיה במצור על ירושלם.
> זכריה יב ג: והיה ביום ההוא אשים את ירושלם אבן מעמסה לכל העמים כל עמסיה שרוט ישרטו; ונאספו עליה כל גויי הארץ.
> זכריה יב ד: ביום ההוא נאם יהוה אכה כל סוס בתמהון ורכבו בשגעון; ועל בית יהודה אפקח את עיני וכל סוס העמים אכה בעורון.
> זכריה יב ה: ואמרו אלפי יהודה בלבם:  אמצה לי ישבי ירושלם ביהוה צבאות אלהיהם.
> זכריה יב ו: ביום ההוא אשים את אלפי יהודה ככיור אש בעצים וכלפיד אש בעמיר ואכלו על ימין ועל שמאול את כל העמים סביב; וישבה ירושלם עוד תחתיה בירושלם.
> זכריה יב ז: והושע יהוה את אהלי יהודה בראשנה:  למען לא תגדל תפארת בית דויד ותפארת ישב ירושלם על יהודה.
> זכריה יב ח: ביום ההוא יגן יהוה בעד יושב ירושלם והיה הנכשל בהם ביום ההוא כדויד; ובית דויד כאלהים כמלאך יהוה לפניהם.
> זכריה יב ט: והיה ביום ההוא; אבקש להשמיד את כל הגוים הבאים על ירושלם.
> זכריה יב י: ושפכתי על בית דויד ועל יושב ירושלם רוח חן ותחנונים והביטו אלי את אשר דקרו; וספדו עליו כמספד על היחיד והמר עליו כהמר על הבכור.
> זכריה יב יא: ביום ההוא יגדל המספד בירושלם כמספד הדדרמון בבקעת מגדון.
> זכריה יב יב: וספדה הארץ משפחות משפחות לבד:  משפחת בית דויד לבד ונשיהם לבד משפחת בית נתן לבד ונשיהם לבד.
> זכריה יב יג: משפחת בית לוי לבד ונשיהם לבד; משפחת השמעי לבד ונשיהם לבד.
> זכריה יב יד: כל המשפחות הנשארות משפחת משפחת לבד; ונשיהם לבד.
> זכריה יג א: ביום ההוא יהיה מקור נפתח לבית דויד ולישבי ירושלם לחטאת ולנדה.
> זכריה יג ב: והיה ביום ההוא נאם יהוה צבאות אכרית את שמות העצבים מן הארץ ולא יזכרו עוד; וגם את הנביאים ואת רוח הטמאה אעביר מן הארץ.
> זכריה יג ג: והיה כי ינבא איש עוד ואמרו אליו אביו ואמו ילדיו לא תחיה כי שקר דברת בשם יהוה; ודקרהו אביהו ואמו ילדיו בהנבאו.
> זכריה יג ד: והיה ביום ההוא יבשו הנביאים איש מחזינו בהנבאתו; ולא ילבשו אדרת שער למען כחש.
> זכריה יג ה: ואמר לא נביא אנכי:  איש עבד אדמה אנכי כי אדם הקנני מנעורי.
> זכריה יג ו: ואמר אליו מה המכות האלה בין ידיך; ואמר אשר הכיתי בית מאהבי.
> זכריה יג ז: חרב עורי על רעי ועל גבר עמיתי נאם יהוה צבאות; הך את הרעה ותפוצין הצאן והשבתי ידי על הצערים.
> זכריה יג ח: והיה בכל הארץ נאם יהוה פי שנים בה יכרתו יגועו; והשלשית יותר בה.
> זכריה יג ט: והבאתי את השלשית באש וצרפתים כצרף את הכסף ובחנתים כבחן את הזהב; הוא יקרא בשמי ואני אענה אתו אמרתי עמי הוא והוא יאמר יהוה אלהי.
> זכריה יד א: הנה יום בא ליהוה; וחלק שללך בקרבך.
> זכריה יד ב: ואספתי את כל הגוים אל ירושלם למלחמה ונלכדה העיר ונשסו הבתים והנשים תשגלנה (תשכבנה); ויצא חצי העיר בגולה ויתר העם לא יכרת מן העיר.
> זכריה יד ג: ויצא יהוה ונלחם בגוים ההם כיום הלחמו ביום קרב.
> זכריה יד ד: ועמדו רגליו ביום ההוא על הר הזיתים אשר על פני ירושלם מקדם ונבקע הר הזיתים מחציו מזרחה וימה גיא גדולה מאד; ומש חצי ההר צפונה וחציו נגבה.
> זכריה יד ה: ונסתם גיא הרי כי יגיע גי הרים אל אצל ונסתם כאשר נסתם מפני הרעש בימי עזיה מלך יהודה; ובא יהוה אלהי כל קדשים עמך.
> זכריה יד ו: והיה ביום ההוא; לא יהיה אור יקרות יקפאון (וקפאון).
> זכריה יד ז: והיה יום אחד הוא יודע ליהוה לא יום ולא לילה; והיה לעת ערב יהיה אור.
> זכריה יד ח: והיה ביום ההוא יצאו מים חיים מירושלם חצים אל הים הקדמוני וחצים אל הים האחרון:  בקיץ ובחרף יהיה.
> זכריה יד ט: והיה יהוה למלך על כל הארץ; ביום ההוא יהיה יהוה אחד ושמו אחד.
> זכריה יד י: יסוב כל הארץ כערבה מגבע לרמון נגב ירושלם; וראמה וישבה תחתיה למשער בנימן עד מקום שער הראשון עד שער הפנים ומגדל חננאל עד יקבי המלך.
> זכריה יד יא: וישבו בה וחרם לא יהיה עוד; וישבה ירושלם לבטח.
> זכריה יד יב: וזאת תהיה המגפה אשר יגף יהוה את כל העמים אשר צבאו על ירושלם; המק בשרו והוא עמד על רגליו ועיניו תמקנה בחריהן ולשונו תמק בפיהם.
> זכריה יד יג: והיה ביום ההוא תהיה מהומת יהוה רבה בהם; והחזיקו איש יד רעהו ועלתה ידו על יד רעהו.
> זכריה יד יד: וגם יהודה תלחם בירושלם; ואסף חיל כל הגוים סביב זהב וכסף ובגדים לרב מאד.
> זכריה יד טו: וכן תהיה מגפת הסוס הפרד הגמל והחמור וכל הבהמה אשר יהיה במחנות ההמה כמגפה הזאת.
> זכריה יד טז: והיה כל הנותר מכל הגוים הבאים על ירושלם; ועלו מדי שנה בשנה להשתחות למלך יהוה צבאות ולחג את חג הסכות.
> זכריה יד יז: והיה אשר לא יעלה מאת משפחות הארץ אל ירושלם להשתחות למלך יהוה צבאות ולא עליהם יהיה הגשם.
> זכריה יד יח: ואם משפחת מצרים לא תעלה ולא באה ולא עליהם; תהיה המגפה אשר יגף יהוה את הגוים אשר לא יעלו לחג את חג הסכות.
> זכריה יד יט: זאת תהיה חטאת מצרים; וחטאת כל הגוים אשר לא יעלו לחג את חג הסכות.
> זכריה יד כ: ביום ההוא יהיה על מצלות הסוס קדש ליהוה; והיה הסירות בבית יהוה כמזרקים לפני המזבח.
> זכריה יד כא: והיה כל סיר בירושלם וביהודה קדש ליהוה צבאות ובאו כל הזבחים ולקחו מהם ובשלו בהם; ולא יהיה כנעני עוד בבית יהוה צבאות ביום ההוא.
