> הושע א א: דבר יהוה אשר היה אל הושע בן בארי בימי עזיה יותם אחז יחזקיה מלכי יהודה ובימי ירבעם בן יואש מלך ישראל.
> הושע א ב: תחלת דבר יהוה בהושע: ויאמר יהוה אל הושע לך קח לך אשת זנונים וילדי זנונים כי זנה תזנה הארץ מאחרי יהוה.
> הושע א ג: וילך ויקח את גמר בת דבלים; ותהר ותלד לו בן.
> הושע א ד: ויאמר יהוה אליו קרא שמו יזרעאל:  כי עוד מעט ופקדתי את דמי יזרעאל על בית יהוא והשבתי ממלכות בית ישראל.
> הושע א ה: והיה ביום ההוא; ושברתי את קשת ישראל בעמק יזרעאל.
> הושע א ו: ותהר עוד ותלד בת ויאמר לו קרא שמה לא רחמה:  כי לא אוסיף עוד ארחם את בית ישראל כי נשא אשא להם.
> הושע א ז: ואת בית יהודה ארחם והושעתים ביהוה אלהיהם; ולא אושיעם בקשת ובחרב ובמלחמה בסוסים ובפרשים.
> הושע א ח: ותגמל את לא רחמה; ותהר ותלד בן.
> הושע א ט: ויאמר קרא שמו לא עמי:  כי אתם לא עמי ואנכי לא אהיה לכם.
> הושע ב א: והיה מספר בני ישראל כחול הים אשר לא ימד ולא יספר; והיה במקום אשר יאמר להם לא עמי אתם יאמר להם בני אל חי.
> הושע ב ב: ונקבצו בני יהודה ובני ישראל יחדו ושמו להם ראש אחד ועלו מן הארץ:  כי גדול יום יזרעאל.
> הושע ב ג: אמרו לאחיכם עמי; ולאחותיכם רחמה.
> הושע ב ד: ריבו באמכם ריבו כי היא לא אשתי ואנכי לא אישה; ותסר זנוניה מפניה ונאפופיה מבין שדיה.
> הושע ב ה: פן אפשיטנה ערמה והצגתיה כיום הולדה; ושמתיה כמדבר ושתה כארץ ציה והמתיה בצמא.
> הושע ב ו: ואת בניה לא ארחם:  כי בני זנונים המה.
> הושע ב ז: כי זנתה אמם הבישה הורתם:  כי אמרה אלכה אחרי מאהבי נתני לחמי ומימי צמרי ופשתי שמני ושקויי.
> הושע ב ח: לכן הנני שך את דרכך בסירים; וגדרתי את גדרה ונתיבותיה לא תמצא.
> הושע ב ט: ורדפה את מאהביה ולא תשיג אתם ובקשתם ולא תמצא; ואמרה אלכה ואשובה אל אישי הראשון כי טוב לי אז מעתה.
> הושע ב י: והיא לא ידעה כי אנכי נתתי לה הדגן והתירוש והיצהר; וכסף הרביתי לה וזהב עשו לבעל.
> הושע ב יא: לכן אשוב ולקחתי דגני בעתו ותירושי במועדו; והצלתי צמרי ופשתי לכסות את ערותה.
> הושע ב יב: ועתה אגלה את נבלתה לעיני מאהביה; ואיש לא יצילנה מידי.
> הושע ב יג: והשבתי כל משושה חגה חדשה ושבתה וכל מועדה.
> הושע ב יד: והשמתי גפנה ותאנתה אשר אמרה אתנה המה לי אשר נתנו לי מאהבי; ושמתים ליער ואכלתם חית השדה.
> הושע ב טו: ופקדתי עליה את ימי הבעלים אשר תקטיר להם ותעד נזמה וחליתה ותלך אחרי מאהביה; ואתי שכחה נאם יהוה.
> הושע ב טז: לכן הנה אנכי מפתיה והלכתיה המדבר; ודברתי על לבה.
> הושע ב יז: ונתתי לה את כרמיה משם ואת עמק עכור לפתח תקוה; וענתה שמה כימי נעוריה וכיום עלותה מארץ מצרים.
> הושע ב יח: והיה ביום ההוא נאם יהוה תקראי אישי; ולא תקראי לי עוד בעלי.
> הושע ב יט: והסרתי את שמות הבעלים מפיה; ולא יזכרו עוד בשמם.
> הושע ב כ: וכרתי להם ברית ביום ההוא עם חית השדה ועם עוף השמים ורמש האדמה; וקשת וחרב ומלחמה אשבור מן הארץ והשכבתים לבטח.
> הושע ב כא: וארשתיך לי לעולם; וארשתיך לי בצדק ובמשפט ובחסד וברחמים.
> הושע ב כב: וארשתיך לי באמונה; וידעת את יהוה.
> הושע ב כג: והיה ביום ההוא אענה נאם יהוה אענה את השמים; והם יענו את הארץ.
> הושע ב כד: והארץ תענה את הדגן ואת התירוש ואת היצהר; והם יענו את יזרעאל.
> הושע ב כה: וזרעתיה לי בארץ ורחמתי את לא רחמה; ואמרתי ללא עמי עמי אתה והוא יאמר אלהי.
> הושע ג א: ויאמר יהוה אלי עוד לך אהב אשה אהבת רע ומנאפת:  כאהבת יהוה את בני ישראל והם פנים אל אלהים אחרים ואהבי אשישי ענבים.
> הושע ג ב: ואכרה לי בחמשה עשר כסף; וחמר שערים ולתך שערים.
> הושע ג ג: ואמר אליה ימים רבים תשבי לי לא תזני ולא תהיי לאיש; וגם אני אליך.
> הושע ג ד: כי ימים רבים ישבו בני ישראל אין מלך ואין שר ואין זבח ואין מצבה; ואין אפוד ותרפים.
> הושע ג ה: אחר ישבו בני ישראל ובקשו את יהוה אלהיהם ואת דויד מלכם; ופחדו אל יהוה ואל טובו באחרית הימים.
> הושע ד א: שמעו דבר יהוה בני ישראל:  כי ריב ליהוה עם יושבי הארץ כי אין אמת ואין חסד ואין דעת אלהים בארץ.
> הושע ד ב: אלה וכחש ורצח וגנב ונאף; פרצו ודמים בדמים נגעו.
> הושע ד ג: על כן תאבל הארץ ואמלל כל יושב בה בחית השדה ובעוף השמים; וגם דגי הים יאספו.
> הושע ד ד: אך איש אל ירב ואל יוכח איש; ועמך כמריבי כהן.
> הושע ד ה: וכשלת היום וכשל גם נביא עמך לילה; ודמיתי אמך.
> הושע ד ו: נדמו עמי מבלי הדעת:  כי אתה הדעת מאסת ואמאסאך (ואמאסך) מכהן לי ותשכח תורת אלהיך אשכח בניך גם אני.
> הושע ד ז: כרבם כן חטאו לי; כבודם בקלון אמיר.
> הושע ד ח: חטאת עמי יאכלו; ואל עונם ישאו נפשו.
> הושע ד ט: והיה כעם ככהן; ופקדתי עליו דרכיו ומעלליו אשיב לו.
> הושע ד י: ואכלו ולא ישבעו הזנו ולא יפרצו:  כי את יהוה עזבו לשמר.
> הושע ד יא: זנות ויין ותירוש יקח לב.
> הושע ד יב: עמי בעצו ישאל ומקלו יגיד לו:  כי רוח זנונים התעה ויזנו מתחת אלהיהם.
> הושע ד יג: על ראשי ההרים יזבחו ועל הגבעות יקטרו תחת אלון ולבנה ואלה כי טוב צלה; על כן תזנינה בנותיכם וכלותיכם תנאפנה.
> הושע ד יד: לא אפקוד על בנותיכם כי תזנינה ועל כלותיכם כי תנאפנה כי הם עם הזנות יפרדו ועם הקדשות יזבחו; ועם לא יבין ילבט.
> הושע ד טו: אם זנה אתה ישראל אל יאשם יהודה; ואל תבאו הגלגל ואל תעלו בית און ואל תשבעו חי יהוה.
> הושע ד טז: כי כפרה סררה סרר ישראל; עתה ירעם יהוה ככבש במרחב.
> הושע ד יז: חבור עצבים אפרים הנח לו.
> הושע ד יח: סר סבאם; הזנה הזנו אהבו הבו קלון מגניה.
> הושע ד יט: צרר רוח אותה בכנפיה; ויבשו מזבחותם.
> הושע ה א: שמעו זאת הכהנים והקשיבו בית ישראל ובית המלך האזינו כי לכם המשפט:  כי פח הייתם למצפה ורשת פרושה על תבור.
> הושע ה ב: ושחטה שטים העמיקו; ואני מוסר לכלם.
> הושע ה ג: אני ידעתי אפרים וישראל לא נכחד ממני:  כי עתה הזנית אפרים נטמא ישראל.
> הושע ה ד: לא יתנו מעלליהם לשוב אל אלהיהם:  כי רוח זנונים בקרבם ואת יהוה לא ידעו.
> הושע ה ה: וענה גאון ישראל בפניו; וישראל ואפרים יכשלו בעונם כשל גם יהודה עמם.
> הושע ה ו: בצאנם ובבקרם ילכו לבקש את יהוה ולא ימצאו:  חלץ מהם.
> הושע ה ז: ביהוה בגדו כי בנים זרים ילדו; עתה יאכלם חדש את חלקיהם.
> הושע ה ח: תקעו שופר בגבעה חצצרה ברמה; הריעו בית און אחריך בנימין.
> הושע ה ט: אפרים לשמה תהיה ביום תוכחה; בשבטי ישראל הודעתי נאמנה.
> הושע ה י: היו שרי יהודה כמסיגי גבול; עליהם אשפוך כמים עברתי.
> הושע ה יא: עשוק אפרים רצוץ משפט:  כי הואיל הלך אחרי צו.
> הושע ה יב: ואני כעש לאפרים; וכרקב לבית יהודה.
> הושע ה יג: וירא אפרים את חליו ויהודה את מזרו וילך אפרים אל אשור וישלח אל מלך ירב; והוא לא יוכל לרפא לכם ולא יגהה מכם מזור.
> הושע ה יד: כי אנכי כשחל לאפרים וככפיר לבית יהודה; אני אני אטרף ואלך אשא ואין מציל.
> הושע ה טו: אלך אשובה אל מקומי עד אשר יאשמו ובקשו פני:  בצר להם ישחרנני.
> הושע ו א: לכו ונשובה אל יהוה כי הוא טרף וירפאנו; יך ויחבשנו.
> הושע ו ב: יחינו מימים; ביום השלישי יקמנו ונחיה לפניו.
> הושע ו ג: ונדעה נרדפה לדעת את יהוה כשחר נכון מצאו; ויבוא כגשם לנו כמלקוש יורה ארץ.
> הושע ו ד: מה אעשה לך אפרים מה אעשה לך יהודה; וחסדכם כענן בקר וכטל משכים הלך.
> הושע ו ה: על כן חצבתי בנביאים הרגתים באמרי פי; ומשפטיך אור יצא.
> הושע ו ו: כי חסד חפצתי ולא זבח; ודעת אלהים מעלות.
> הושע ו ז: והמה כאדם עברו ברית; שם בגדו בי.
> הושע ו ח: גלעד קרית פעלי און עקבה מדם.
> הושע ו ט: וכחכי איש גדודים חבר כהנים דרך ירצחו שכמה:  כי זמה עשו.
> הושע ו י: בבית ישראל ראיתי שעריריה (שערוריה); שם זנות לאפרים נטמא ישראל.
> הושע ו יא: גם יהודה שת קציר לך בשובי שבות עמי.
> הושע ז א: כרפאי לישראל ונגלה עון אפרים ורעות שמרון כי פעלו שקר; וגנב יבוא פשט גדוד בחוץ.
> הושע ז ב: ובל יאמרו ללבבם כל רעתם זכרתי; עתה סבבום מעלליהם נגד פני היו.
> הושע ז ג: ברעתם ישמחו מלך; ובכחשיהם שרים.
> הושע ז ד: כלם מנאפים כמו תנור בערה מאפה; ישבות מעיר מלוש בצק עד חמצתו.
> הושע ז ה: יום מלכנו החלו שרים חמת מיין; משך ידו את לצצים.
> הושע ז ו: כי קרבו כתנור לבם בארבם:  כל הלילה ישן אפהם בקר הוא בער כאש להבה.
> הושע ז ז: כלם יחמו כתנור ואכלו את שפטיהם; כל מלכיהם נפלו אין קרא בהם אלי.
> הושע ז ח: אפרים בעמים הוא יתבולל; אפרים היה עגה בלי הפוכה.
> הושע ז ט: אכלו זרים כחו והוא לא ידע; גם שיבה זרקה בו והוא לא ידע.
> הושע ז י: וענה גאון ישראל בפניו; ולא שבו אל יהוה אלהיהם ולא בקשהו בכל זאת.
> הושע ז יא: ויהי אפרים כיונה פותה אין לב; מצרים קראו אשור הלכו.
> הושע ז יב: כאשר ילכו אפרוש עליהם רשתי כעוף השמים אורידם; איסירם כשמע לעדתם.
> הושע ז יג: אוי להם כי נדדו ממני שד להם כי פשעו בי; ואנכי אפדם והמה דברו עלי כזבים.
> הושע ז יד: ולא זעקו אלי בלבם כי יילילו על משכבותם; על דגן ותירוש יתגוררו יסורו בי.
> הושע ז טו: ואני יסרתי חזקתי זרועתם; ואלי יחשבו רע.
> הושע ז טז: ישובו לא על היו כקשת רמיה יפלו בחרב שריהם מזעם לשונם; זו לעגם בארץ מצרים.
> הושע ח א: אל חכך שפר כנשר על בית יהוה יען עברו בריתי ועל תורתי פשעו.
> הושע ח ב: לי יזעקו; אלהי ידענוך ישראל.
> הושע ח ג: זנח ישראל טוב; אויב ירדפו.
> הושע ח ד: הם המליכו ולא ממני השירו ולא ידעתי; כספם וזהבם עשו להם עצבים למען יכרת.
> הושע ח ה: זנח עגלך שמרון חרה אפי בם; עד מתי לא יוכלו נקין.
> הושע ח ו: כי מישראל והוא חרש עשהו ולא אלהים הוא:  כי שבבים יהיה עגל שמרון.
> הושע ח ז: כי רוח יזרעו וסופתה יקצרו; קמה אין לו צמח בלי יעשה קמח אולי יעשה זרים יבלעהו.
> הושע ח ח: נבלע ישראל; עתה היו בגוים ככלי אין חפץ בו.
> הושע ח ט: כי המה עלו אשור פרא בודד לו; אפרים התנו אהבים.
> הושע ח י: גם כי יתנו בגוים עתה אקבצם; ויחלו מעט ממשא מלך שרים.
> הושע ח יא: כי הרבה אפרים מזבחות לחטא:  היו לו מזבחות לחטא.
> הושע ח יב: אכתוב (אכתב) לו רבו (רבי) תורתי:  כמו זר נחשבו.
> הושע ח יג: זבחי הבהבי יזבחו בשר ויאכלו יהוה לא רצם; עתה יזכר עונם ויפקד חטאותם המה מצרים ישובו.
> הושע ח יד: וישכח ישראל את עשהו ויבן היכלות ויהודה הרבה ערים בצרות; ושלחתי אש בעריו ואכלה ארמנתיה.
> הושע ט א: אל תשמח ישראל אל גיל כעמים כי זנית מעל אלהיך; אהבת אתנן על כל גרנות דגן.
> הושע ט ב: גרן ויקב לא ירעם; ותירוש יכחש בה.
> הושע ט ג: לא ישבו בארץ יהוה; ושב אפרים מצרים ובאשור טמא יאכלו.
> הושע ט ד: לא יסכו ליהוה יין ולא יערבו לו זבחיהם כלחם אונים להם כל אכליו יטמאו:  כי לחמם לנפשם לא יבוא בית יהוה.
> הושע ט ה: מה תעשו ליום מועד וליום חג יהוה.
> הושע ט ו: כי הנה הלכו משד מצרים תקבצם מף תקברם; מחמד לכספם קמוש יירשם חוח באהליהם.
> הושע ט ז: באו ימי הפקדה באו ימי השלם ידעו ישראל; אויל הנביא משגע איש הרוח על רב עונך ורבה משטמה.
> הושע ט ח: צפה אפרים עם אלהי; נביא פח יקוש על כל דרכיו משטמה בבית אלהיו.
> הושע ט ט: העמיקו שחתו כימי הגבעה; יזכור עונם יפקוד חטאותם.
> הושע ט י: כענבים במדבר מצאתי ישראל כבכורה בתאנה בראשיתה ראיתי אבותיכם; המה באו בעל פעור וינזרו לבשת ויהיו שקוצים כאהבם.
> הושע ט יא: אפרים כעוף יתעופף כבודם; מלדה ומבטן ומהריון.
> הושע ט יב: כי אם יגדלו את בניהם ושכלתים מאדם:  כי גם אוי להם בשורי מהם.
> הושע ט יג: אפרים כאשר ראיתי לצור שתולה בנוה; ואפרים להוציא אל הרג בניו.
> הושע ט יד: תן להם יהוה מה תתן; תן להם רחם משכיל ושדים צמקים.
> הושע ט טו: כל רעתם בגלגל כי שם שנאתים על רע מעלליהם מביתי אגרשם; לא אוסף אהבתם כל שריהם סררים.
> הושע ט טז: הכה אפרים שרשם יבש פרי בלי (בל) יעשון; גם כי ילדון והמתי מחמדי בטנם.
> הושע ט יז: ימאסם אלהי כי לא שמעו לו; ויהיו נדדים בגוים.
> הושע י א: גפן בוקק ישראל פרי ישוה לו; כרב לפריו הרבה למזבחות כטוב לארצו היטיבו מצבות.
> הושע י ב: חלק לבם עתה יאשמו; הוא יערף מזבחותם ישדד מצבותם.
> הושע י ג: כי עתה יאמרו אין מלך לנו:  כי לא יראנו את יהוה והמלך מה יעשה לנו.
> הושע י ד: דברו דברים אלות שוא כרת ברית; ופרח כראש משפט על תלמי שדי.
> הושע י ה: לעגלות בית און יגורו שכן שמרון:  כי אבל עליו עמו וכמריו עליו יגילו על כבודו כי גלה ממנו.
> הושע י ו: גם אותו לאשור יובל מנחה למלך ירב; בשנה אפרים יקח ויבוש ישראל מעצתו.
> הושע י ז: נדמה שמרון מלכה כקצף על פני מים.
> הושע י ח: ונשמדו במות און חטאת ישראל קוץ ודרדר יעלה על מזבחותם; ואמרו להרים כסונו ולגבעות נפלו עלינו.
> הושע י ט: מימי הגבעה חטאת ישראל; שם עמדו לא תשיגם בגבעה מלחמה על בני עלוה.
> הושע י י: באותי ואסרם; ואספו עליהם עמים באסרם לשתי עינתם (עונותם).
> הושע י יא: ואפרים עגלה מלמדה אהבתי לדוש ואני עברתי על טוב צוארה; ארכיב אפרים יחרוש יהודה ישדד לו יעקב.
> הושע י יב: זרעו לכם לצדקה קצרו לפי חסד נירו לכם ניר; ועת לדרוש את יהוה עד יבוא וירה צדק לכם.
> הושע י יג: חרשתם רשע עולתה קצרתם אכלתם פרי כחש כי בטחת בדרכך ברב גבוריך.
> הושע י יד: וקאם שאון בעמך וכל מבצריך יושד כשד שלמן בית ארבאל ביום מלחמה:  אם על בנים רטשה.
> הושע י טו: ככה עשה לכם בית אל מפני רעת רעתכם; בשחר נדמה נדמה מלך ישראל.
> הושע יא א: כי נער ישראל ואהבהו; וממצרים קראתי לבני.
> הושע יא ב: קראו להם; כן הלכו מפניהם לבעלים יזבחו ולפסלים יקטרון.
> הושע יא ג: ואנכי תרגלתי לאפרים קחם על זרועתיו; ולא ידעו כי רפאתים.
> הושע יא ד: בחבלי אדם אמשכם בעבתות אהבה ואהיה להם כמרימי על על לחיהם; ואט אליו אוכיל.
> הושע יא ה: לא ישוב אל ארץ מצרים ואשור הוא מלכו:  כי מאנו לשוב.
> הושע יא ו: וחלה חרב בעריו וכלתה בדיו ואכלה ממעצותיהם.
> הושע יא ז: ועמי תלואים למשובתי; ואל על יקראהו יחד לא ירומם.
> הושע יא ח: איך אתנך אפרים אמגנך ישראל איך אתנך כאדמה אשימך כצבאים; נהפך עלי לבי יחד נכמרו נחומי.
> הושע יא ט: לא אעשה חרון אפי לא אשוב לשחת אפרים:  כי אל אנכי ולא איש בקרבך קדוש ולא אבוא בעיר.
> הושע יא י: אחרי יהוה ילכו כאריה ישאג:  כי הוא ישאג ויחרדו בנים מים.
> הושע יא יא: יחרדו כצפור ממצרים וכיונה מארץ אשור; והושבתים על בתיהם נאם יהוה.
> הושע יב א: סבבני בכחש אפרים ובמרמה בית ישראל; ויהודה עד רד עם אל ועם קדושים נאמן.
> הושע יב ב: אפרים רעה רוח ורדף קדים כל היום כזב ושד ירבה; וברית עם אשור יכרתו ושמן למצרים יובל.
> הושע יב ג: וריב ליהוה עם יהודה; ולפקד על יעקב כדרכיו כמעלליו ישיב לו.
> הושע יב ד: בבטן עקב את אחיו; ובאונו שרה את אלהים.
> הושע יב ה: וישר אל מלאך ויכל בכה ויתחנן לו; בית אל ימצאנו ושם ידבר עמנו.
> הושע יב ו: ויהוה אלהי הצבאות יהוה זכרו.
> הושע יב ז: ואתה באלהיך תשוב; חסד ומשפט שמר וקוה אל אלהיך תמיד.
> הושע יב ח: כנען בידו מאזני מרמה לעשק אהב.
> הושע יב ט: ויאמר אפרים אך עשרתי מצאתי און לי; כל יגיעי לא ימצאו לי עון אשר חטא.
> הושע יב י: ואנכי יהוה אלהיך מארץ מצרים; עד אושיבך באהלים כימי מועד.
> הושע יב יא: ודברתי על הנביאים ואנכי חזון הרביתי; וביד הנביאים אדמה.
> הושע יב יב: אם גלעד און אך שוא היו בגלגל שורים זבחו; גם מזבחותם כגלים על תלמי שדי.
> הושע יב יג: ויברח יעקב שדה ארם; ויעבד ישראל באשה ובאשה שמר.
> הושע יב יד: ובנביא העלה יהוה את ישראל ממצרים; ובנביא נשמר.
> הושע יב טו: הכעיס אפרים תמרורים; ודמיו עליו יטוש וחרפתו ישיב לו אדניו.
> הושע יג א: כדבר אפרים רתת נשא הוא בישראל; ויאשם בבעל וימת.
> הושע יג ב: ועתה יוספו לחטא ויעשו להם מסכה מכספם כתבונם עצבים מעשה חרשים כלה; להם הם אמרים זבחי אדם עגלים ישקון.
> הושע יג ג: לכן יהיו כענן בקר וכטל משכים הלך; כמץ יסער מגרן וכעשן מארבה.
> הושע יג ד: ואנכי יהוה אלהיך מארץ מצרים; ואלהים זולתי לא תדע ומושיע אין בלתי.
> הושע יג ה: אני ידעתיך במדבר בארץ תלאבות.
> הושע יג ו: כמרעיתם וישבעו שבעו וירם לבם; על כן שכחוני.
> הושע יג ז: ואהי להם כמו שחל כנמר על דרך אשור.
> הושע יג ח: אפגשם כדב שכול ואקרע סגור לבם; ואכלם שם כלביא חית השדה תבקעם.
> הושע יג ט: שחתך ישראל כי בי בעזרך.
> הושע יג י: אהי מלכך אפוא ויושיעך בכל עריך; ושפטיך אשר אמרת תנה לי מלך ושרים.
> הושע יג יא: אתן לך מלך באפי ואקח בעברתי.
> הושע יג יב: צרור עון אפרים צפונה חטאתו.
> הושע יג יג: חבלי יולדה יבאו לו; הוא בן לא חכם כי עת לא יעמד במשבר בנים.
> הושע יג יד: מיד שאול אפדם ממות אגאלם; אהי דבריך מות אהי קטבך שאול נחם יסתר מעיני.
> הושע יג טו: כי הוא בין אחים יפריא; יבוא קדים רוח יהוה ממדבר עלה ויבוש מקורו ויחרב מעינו הוא ישסה אוצר כל כלי חמדה.
> הושע יד א: תאשם שמרון כי מרתה באלהיה; בחרב יפלו עלליהם ירטשו והריותיו יבקעו.
> הושע יד ב: שובה ישראל עד יהוה אלהיך:  כי כשלת בעונך.
> הושע יד ג: קחו עמכם דברים ושובו אל יהוה; אמרו אליו כל תשא עון וקח טוב ונשלמה פרים שפתינו.
> הושע יד ד: אשור לא יושיענו על סוס לא נרכב ולא נאמר עוד אלהינו למעשה ידינו אשר בך ירחם יתום.
> הושע יד ה: ארפא משובתם אהבם נדבה:  כי שב אפי ממנו.
> הושע יד ו: אהיה כטל לישראל יפרח כשושנה; ויך שרשיו כלבנון.
> הושע יד ז: ילכו ינקותיו ויהי כזית הודו; וריח לו כלבנון.
> הושע יד ח: ישבו ישבי בצלו יחיו דגן ויפרחו כגפן; זכרו כיין לבנון.
> הושע יד ט: אפרים מה לי עוד לעצבים; אני עניתי ואשורנו אני כברוש רענן ממני פריך נמצא.
> הושע יד י: מי חכם ויבן אלה נבון וידעם:  כי ישרים דרכי יהוה וצדקים ילכו בם ופשעים יכשלו בם.
