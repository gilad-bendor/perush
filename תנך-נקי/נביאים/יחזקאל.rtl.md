> יחזקאל א א: ויהי בשלשים שנה ברביעי בחמשה לחדש ואני בתוך הגולה על נהר כבר; נפתחו השמים ואראה מראות אלהים.
> יחזקאל א ב: בחמשה לחדש היא השנה החמישית לגלות המלך יויכין.
> יחזקאל א ג: היה היה דבר יהוה אל יחזקאל בן בוזי הכהן בארץ כשדים על נהר כבר; ותהי עליו שם יד יהוה.
> יחזקאל א ד: וארא והנה רוח סערה באה מן הצפון ענן גדול ואש מתלקחת ונגה לו סביב; ומתוכה כעין החשמל מתוך האש.
> יחזקאל א ה: ומתוכה דמות ארבע חיות; וזה מראיהן דמות אדם להנה.
> יחזקאל א ו: וארבעה פנים לאחת; וארבע כנפים לאחת להם.
> יחזקאל א ז: ורגליהם רגל ישרה; וכף רגליהם ככף רגל עגל ונצצים כעין נחשת קלל.
> יחזקאל א ח: וידו (וידי) אדם מתחת כנפיהם על ארבעת רבעיהם; ופניהם וכנפיהם לארבעתם.
> יחזקאל א ט: חברת אשה אל אחותה כנפיהם:  לא יסבו בלכתן איש אל עבר פניו ילכו.
> יחזקאל א י: ודמות פניהם פני אדם ופני אריה אל הימין לארבעתם ופני שור מהשמאול לארבעתן; ופני נשר לארבעתן.
> יחזקאל א יא: ופניהם וכנפיהם פרדות מלמעלה:  לאיש שתים חברות איש ושתים מכסות את גויתיהנה.
> יחזקאל א יב: ואיש אל עבר פניו ילכו:  אל אשר יהיה שמה הרוח ללכת ילכו לא יסבו בלכתן.
> יחזקאל א יג: ודמות החיות מראיהם כגחלי אש בערות כמראה הלפדים היא מתהלכת בין החיות; ונגה לאש ומן האש יוצא ברק.
> יחזקאל א יד: והחיות רצוא ושוב כמראה הבזק.
> יחזקאל א טו: וארא החיות; והנה אופן אחד בארץ אצל החיות לארבעת פניו.
> יחזקאל א טז: מראה האופנים ומעשיהם כעין תרשיש ודמות אחד לארבעתן; ומראיהם ומעשיהם כאשר יהיה האופן בתוך האופן.
> יחזקאל א יז: על ארבעת רבעיהן בלכתם ילכו:  לא יסבו בלכתן.
> יחזקאל א יח: וגביהן וגבה להם ויראה להם; וגבתם מלאת עינים סביב לארבעתן.
> יחזקאל א יט: ובלכת החיות ילכו האופנים אצלם; ובהנשא החיות מעל הארץ ינשאו האופנים.
> יחזקאל א כ: על אשר יהיה שם הרוח ללכת ילכו שמה הרוח ללכת; והאופנים ינשאו לעמתם כי רוח החיה באופנים.
> יחזקאל א כא: בלכתם ילכו ובעמדם יעמדו; ובהנשאם מעל הארץ ינשאו האופנים לעמתם כי רוח החיה באופנים.
> יחזקאל א כב: ודמות על ראשי החיה רקיע כעין הקרח הנורא נטוי על ראשיהם מלמעלה.
> יחזקאל א כג: ותחת הרקיע כנפיהם ישרות אשה אל אחותה:  לאיש שתים מכסות להנה ולאיש שתים מכסות להנה את גויתיהם.
> יחזקאל א כד: ואשמע את קול כנפיהם כקול מים רבים כקול שדי בלכתם קול המלה כקול מחנה; בעמדם תרפינה כנפיהן.
> יחזקאל א כה: ויהי קול מעל לרקיע אשר על ראשם; בעמדם תרפינה כנפיהן.
> יחזקאל א כו: וממעל לרקיע אשר על ראשם כמראה אבן ספיר דמות כסא; ועל דמות הכסא דמות כמראה אדם עליו מלמעלה.
> יחזקאל א כז: וארא כעין חשמל כמראה אש בית לה סביב ממראה מתניו ולמעלה; וממראה מתניו ולמטה ראיתי כמראה אש ונגה לו סביב.
> יחזקאל א כח: כמראה הקשת אשר יהיה בענן ביום הגשם כן מראה הנגה סביב הוא מראה דמות כבוד יהוה; ואראה ואפל על פני ואשמע קול מדבר.
> יחזקאל ב א: ויאמר אלי:  בן אדם עמד על רגליך ואדבר אתך.
> יחזקאל ב ב: ותבא בי רוח כאשר דבר אלי ותעמדני על רגלי; ואשמע את מדבר אלי.
> יחזקאל ב ג: ויאמר אלי בן אדם שולח אני אותך אל בני ישראל אל גוים המורדים אשר מרדו בי:  המה ואבותם פשעו בי עד עצם היום הזה.
> יחזקאל ב ד: והבנים קשי פנים וחזקי לב אני שולח אותך אליהם; ואמרת אליהם כה אמר אדני יהוה.
> יחזקאל ב ה: והמה אם ישמעו ואם יחדלו כי בית מרי המה וידעו כי נביא היה בתוכם.
> יחזקאל ב ו: ואתה בן אדם אל תירא מהם ומדבריהם אל תירא כי סרבים וסלונים אותך ואל עקרבים אתה יושב:  מדבריהם אל תירא ומפניהם אל תחת כי בית מרי המה.
> יחזקאל ב ז: ודברת את דברי אליהם אם ישמעו ואם יחדלו:  כי מרי המה.
> יחזקאל ב ח: ואתה בן אדם שמע את אשר אני מדבר אליך אל תהי מרי כבית המרי:  פצה פיך ואכל את אשר אני נתן אליך.
> יחזקאל ב ט: ואראה והנה יד שלוחה אלי; והנה בו מגלת ספר.
> יחזקאל ב י: ויפרש אותה לפני והיא כתובה פנים ואחור; וכתוב אליה קנים והגה והי.
> יחזקאל ג א: ויאמר אלי בן אדם את אשר תמצא אכול:  אכול את המגלה הזאת ולך דבר אל בית ישראל.
> יחזקאל ג ב: ואפתח את פי; ויאכילני את המגלה הזאת.
> יחזקאל ג ג: ויאמר אלי בן אדם בטנך תאכל ומעיך תמלא את המגלה הזאת אשר אני נתן אליך; ואכלה ותהי בפי כדבש למתוק.
> יחזקאל ג ד: ויאמר אלי:  בן אדם לך בא אל בית ישראל ודברת בדברי אליהם.
> יחזקאל ג ה: כי לא אל עם עמקי שפה וכבדי לשון אתה שלוח:  אל בית ישראל.
> יחזקאל ג ו: לא אל עמים רבים עמקי שפה וכבדי לשון אשר לא תשמע דבריהם; אם לא אליהם שלחתיך המה ישמעו אליך.
> יחזקאל ג ז: ובית ישראל לא יאבו לשמע אליך כי אינם אבים לשמע אלי:  כי כל בית ישראל חזקי מצח וקשי לב המה.
> יחזקאל ג ח: הנה נתתי את פניך חזקים לעמת פניהם; ואת מצחך חזק לעמת מצחם.
> יחזקאל ג ט: כשמיר חזק מצר נתתי מצחך:  לא תירא אותם ולא תחת מפניהם כי בית מרי המה.
> יחזקאל ג י: ויאמר אלי:  בן אדם את כל דברי אשר אדבר אליך קח בלבבך ובאזניך שמע.
> יחזקאל ג יא: ולך בא אל הגולה אל בני עמך ודברת אליהם ואמרת אליהם כה אמר אדני יהוה:  אם ישמעו ואם יחדלו.
> יחזקאל ג יב: ותשאני רוח ואשמע אחרי קול רעש גדול:  ברוך כבוד יהוה ממקומו.
> יחזקאל ג יג: וקול כנפי החיות משיקות אשה אל אחותה וקול האופנים לעמתם; וקול רעש גדול.
> יחזקאל ג יד: ורוח נשאתני ותקחני; ואלך מר בחמת רוחי ויד יהוה עלי חזקה.
> יחזקאל ג טו: ואבוא אל הגולה תל אביב הישבים אל נהר כבר ואשר (ואשב) המה יושבים שם; ואשב שם שבעת ימים משמים בתוכם.
> יחזקאל ג טז: ויהי מקצה שבעת ימים; ויהי דבר יהוה אלי לאמר.
> יחזקאל ג יז: בן אדם צפה נתתיך לבית ישראל; ושמעת מפי דבר והזהרת אותם ממני.
> יחזקאל ג יח: באמרי לרשע מות תמות ולא הזהרתו ולא דברת להזהיר רשע מדרכו הרשעה לחיתו הוא רשע בעונו ימות ודמו מידך אבקש.
> יחזקאל ג יט: ואתה כי הזהרת רשע ולא שב מרשעו ומדרכו הרשעה הוא בעונו ימות ואתה את נפשך הצלת.
> יחזקאל ג כ: ובשוב צדיק מצדקו ועשה עול ונתתי מכשול לפניו הוא ימות:  כי לא הזהרתו בחטאתו ימות ולא תזכרן צדקתו אשר עשה ודמו מידך אבקש.
> יחזקאל ג כא: ואתה כי הזהרתו צדיק לבלתי חטא צדיק והוא לא חטא:  חיו יחיה כי נזהר ואתה את נפשך הצלת.
> יחזקאל ג כב: ותהי עלי שם יד יהוה; ויאמר אלי קום צא אל הבקעה ושם אדבר אותך.
> יחזקאל ג כג: ואקום ואצא אל הבקעה והנה שם כבוד יהוה עמד ככבוד אשר ראיתי על נהר כבר; ואפל על פני.
> יחזקאל ג כד: ותבא בי רוח ותעמדני על רגלי; וידבר אתי ויאמר אלי בא הסגר בתוך ביתך.
> יחזקאל ג כה: ואתה בן אדם הנה נתנו עליך עבותים ואסרוך בהם; ולא תצא בתוכם.
> יחזקאל ג כו: ולשונך אדביק אל חכך ונאלמת ולא תהיה להם לאיש מוכיח:  כי בית מרי המה.
> יחזקאל ג כז: ובדברי אותך אפתח את פיך ואמרת אליהם כה אמר אדני יהוה; השמע ישמע והחדל יחדל כי בית מרי המה.
> יחזקאל ד א: ואתה בן אדם קח לך לבנה ונתתה אותה לפניך; וחקות עליה עיר את ירושלם.
> יחזקאל ד ב: ונתתה עליה מצור ובנית עליה דיק ושפכת עליה סללה; ונתתה עליה מחנות ושים עליה כרים סביב.
> יחזקאל ד ג: ואתה קח לך מחבת ברזל ונתתה אותה קיר ברזל בינך ובין העיר; והכינתה את פניך אליה והיתה במצור וצרת עליה אות היא לבית ישראל.
> יחזקאל ד ד: ואתה שכב על צדך השמאלי ושמת את עון בית ישראל עליו:  מספר הימים אשר תשכב עליו תשא את עונם.
> יחזקאל ד ה: ואני נתתי לך את שני עונם למספר ימים שלש מאות ותשעים יום; ונשאת עון בית ישראל.
> יחזקאל ד ו: וכלית את אלה ושכבת על צדך הימיני (הימני) שנית ונשאת את עון בית יהודה ארבעים יום יום לשנה יום לשנה נתתיו לך.
> יחזקאל ד ז: ואל מצור ירושלם תכין פניך וזרעך חשופה; ונבאת עליה.
> יחזקאל ד ח: והנה נתתי עליך עבותים; ולא תהפך מצדך אל צדך עד כלותך ימי מצורך.
> יחזקאל ד ט: ואתה קח לך חטין ושערים ופול ועדשים ודחן וכסמים ונתתה אותם בכלי אחד ועשית אותם לך ללחם:  מספר הימים אשר אתה שוכב על צדך שלש מאות ותשעים יום תאכלנו.
> יחזקאל ד י: ומאכלך אשר תאכלנו במשקול עשרים שקל ליום:  מעת עד עת תאכלנו.
> יחזקאל ד יא: ומים במשורה תשתה ששית ההין:  מעת עד עת תשתה.
> יחזקאל ד יב: ועגת שערים תאכלנה; והיא בגללי צאת האדם תעגנה לעיניהם.
> יחזקאל ד יג: ויאמר יהוה ככה יאכלו בני ישראל את לחמם טמא בגוים אשר אדיחם שם.
> יחזקאל ד יד: ואמר אהה אדני יהוה הנה נפשי לא מטמאה; ונבלה וטרפה לא אכלתי מנעורי ועד עתה ולא בא בפי בשר פגול.
> יחזקאל ד טו: ויאמר אלי ראה נתתי לך את צפועי (צפיעי) הבקר תחת גללי האדם; ועשית את לחמך עליהם.
> יחזקאל ד טז: ויאמר אלי בן אדם הנני שבר מטה לחם בירושלם ואכלו לחם במשקל ובדאגה; ומים במשורה ובשממון ישתו.
> יחזקאל ד יז: למען יחסרו לחם ומים; ונשמו איש ואחיו ונמקו בעונם.
> יחזקאל ה א: ואתה בן אדם קח לך חרב חדה תער הגלבים תקחנה לך והעברת על ראשך ועל זקנך; ולקחת לך מאזני משקל וחלקתם.
> יחזקאל ה ב: שלשית באור תבעיר בתוך העיר כמלאת ימי המצור; ולקחת את השלשית תכה בחרב סביבותיה והשלשית תזרה לרוח וחרב אריק אחריהם.
> יחזקאל ה ג: ולקחת משם מעט במספר; וצרת אותם בכנפיך.
> יחזקאל ה ד: ומהם עוד תקח והשלכת אותם אל תוך האש ושרפת אתם באש:  ממנו תצא אש אל כל בית ישראל.
> יחזקאל ה ה: כה אמר אדני יהוה זאת ירושלם בתוך הגוים שמתיה; וסביבותיה ארצות.
> יחזקאל ה ו: ותמר את משפטי לרשעה מן הגוים ואת חקותי מן הארצות אשר סביבותיה:  כי במשפטי מאסו וחקותי לא הלכו בהם.
> יחזקאל ה ז: לכן כה אמר אדני יהוה יען המנכם מן הגוים אשר סביבותיכם בחקותי לא הלכתם ואת משפטי לא עשיתם; וכמשפטי הגוים אשר סביבותיכם לא עשיתם.
> יחזקאל ה ח: לכן כה אמר אדני יהוה הנני עליך גם אני; ועשיתי בתוכך משפטים לעיני הגוים.
> יחזקאל ה ט: ועשיתי בך את אשר לא עשיתי ואת אשר לא אעשה כמהו עוד יען כל תועבתיך.
> יחזקאל ה י: לכן אבות יאכלו בנים בתוכך ובנים יאכלו אבותם; ועשיתי בך שפטים וזריתי את כל שאריתך לכל רוח.
> יחזקאל ה יא: לכן חי אני נאם אדני יהוה אם לא יען את מקדשי טמאת בכל שקוציך ובכל תועבתיך; וגם אני אגרע ולא תחוס עיני וגם אני לא אחמול.
> יחזקאל ה יב: שלשתיך בדבר ימותו וברעב יכלו בתוכך והשלשית בחרב יפלו סביבותיך; והשלישית לכל רוח אזרה וחרב אריק אחריהם.
> יחזקאל ה יג: וכלה אפי והנחותי חמתי בם והנחמתי; וידעו כי אני יהוה דברתי בקנאתי בכלותי חמתי בם.
> יחזקאל ה יד: ואתנך לחרבה ולחרפה בגוים אשר סביבותיך לעיני כל עובר.
> יחזקאל ה טו: והיתה חרפה וגדופה מוסר ומשמה לגוים אשר סביבותיך:  בעשותי בך שפטים באף ובחמה ובתכחות חמה אני יהוה דברתי.
> יחזקאל ה טז: בשלחי את חצי הרעב הרעים בהם אשר היו למשחית אשר אשלח אותם לשחתכם ורעב אסף עליכם ושברתי לכם מטה לחם.
> יחזקאל ה יז: ושלחתי עליכם רעב וחיה רעה ושכלך ודבר ודם יעבר בך; וחרב אביא עליך אני יהוה דברתי.
> יחזקאל ו א: ויהי דבר יהוה אלי לאמר.
> יחזקאל ו ב: בן אדם שים פניך אל הרי ישראל; והנבא אליהם.
> יחזקאל ו ג: ואמרת הרי ישראל שמעו דבר אדני יהוה:  כה אמר אדני יהוה להרים ולגבעות לאפיקים ולגיאות (ולגיאיות) הנני אני מביא עליכם חרב ואבדתי במותיכם.
> יחזקאל ו ד: ונשמו מזבחותיכם ונשברו חמניכם; והפלתי חלליכם לפני גלוליכם.
> יחזקאל ו ה: ונתתי את פגרי בני ישראל לפני גלוליהם; וזריתי את עצמותיכם סביבות מזבחותיכם.
> יחזקאל ו ו: בכל מושבותיכם הערים תחרבנה והבמות תישמנה למען יחרבו ויאשמו מזבחותיכם ונשברו ונשבתו גלוליכם ונגדעו חמניכם ונמחו מעשיכם.
> יחזקאל ו ז: ונפל חלל בתוככם; וידעתם כי אני יהוה.
> יחזקאל ו ח: והותרתי בהיות לכם פליטי חרב בגוים:  בהזרותיכם בארצות.
> יחזקאל ו ט: וזכרו פליטיכם אותי בגוים אשר נשבו שם אשר נשברתי את לבם הזונה אשר סר מעלי ואת עיניהם הזנות אחרי גלוליהם; ונקטו בפניהם אל הרעות אשר עשו לכל תועבתיהם.
> יחזקאל ו י: וידעו כי אני יהוה; לא אל חנם דברתי לעשות להם הרעה הזאת.
> יחזקאל ו יא: כה אמר אדני יהוה הכה בכפך ורקע ברגלך ואמר אח אל כל תועבות רעות בית ישראל:  אשר בחרב ברעב ובדבר יפלו.
> יחזקאל ו יב: הרחוק בדבר ימות והקרוב בחרב יפול והנשאר והנצור ברעב ימות; וכליתי חמתי בם.
> יחזקאל ו יג: וידעתם כי אני יהוה בהיות חלליהם בתוך גלוליהם סביבות מזבחותיהם; אל כל גבעה רמה בכל ראשי ההרים ותחת כל עץ רענן ותחת כל אלה עבתה מקום אשר נתנו שם ריח ניחח לכל גלוליהם.
> יחזקאל ו יד: ונטיתי את ידי עליהם ונתתי את הארץ שממה ומשמה ממדבר דבלתה בכל מושבותיהם; וידעו כי אני יהוה.
> יחזקאל ז א: ויהי דבר יהוה אלי לאמר.
> יחזקאל ז ב: ואתה בן אדם כה אמר אדני יהוה לאדמת ישראל קץ:  בא הקץ על ארבעת (ארבע) כנפות הארץ.
> יחזקאל ז ג: עתה הקץ עליך ושלחתי אפי בך ושפטתיך כדרכיך; ונתתי עליך את כל תועבותיך.
> יחזקאל ז ד: ולא תחוס עיני עליך ולא אחמול:  כי דרכיך עליך אתן ותועבותיך בתוכך תהיין וידעתם כי אני יהוה.
> יחזקאל ז ה: כה אמר אדני יהוה:  רעה אחת רעה הנה באה.
> יחזקאל ז ו: קץ בא בא הקץ הקיץ אליך; הנה באה.
> יחזקאל ז ז: באה הצפירה אליך יושב הארץ; בא העת קרוב היום מהומה ולא הד הרים.
> יחזקאל ז ח: עתה מקרוב אשפוך חמתי עליך וכליתי אפי בך ושפטתיך כדרכיך; ונתתי עליך את כל תועבותיך.
> יחזקאל ז ט: ולא תחוס עיני ולא אחמול:  כדרכיך עליך אתן ותועבותיך בתוכך תהיין וידעתם כי אני יהוה מכה.
> יחזקאל ז י: הנה היום הנה באה:  יצאה הצפרה צץ המטה פרח הזדון.
> יחזקאל ז יא: החמס קם למטה רשע; לא מהם ולא מהמונם ולא מהמהם ולא נה בהם.
> יחזקאל ז יב: בא העת הגיע היום הקונה אל ישמח והמכר אל יתאבל:  כי חרון אל כל המונה.
> יחזקאל ז יג: כי המכר אל הממכר לא ישוב ועוד בחיים חיתם:  כי חזון אל כל המונה לא ישוב ואיש בעונו חיתו לא יתחזקו.
> יחזקאל ז יד: תקעו בתקוע והכין הכל ואין הלך למלחמה:  כי חרוני אל כל המונה.
> יחזקאל ז טו: החרב בחוץ והדבר והרעב מבית:  אשר בשדה בחרב ימות ואשר בעיר רעב ודבר יאכלנו.
> יחזקאל ז טז: ופלטו פליטיהם והיו אל ההרים כיוני הגאיות כלם המות איש בעונו.
> יחזקאל ז יז: כל הידים תרפינה; וכל ברכים תלכנה מים.
> יחזקאל ז יח: וחגרו שקים וכסתה אותם פלצות; ואל כל פנים בושה ובכל ראשיהם קרחה.
> יחזקאל ז יט: כספם בחוצות ישליכו וזהבם לנדה יהיה כספם וזהבם לא יוכל להצילם ביום עברת יהוה נפשם לא ישבעו ומעיהם לא ימלאו:  כי מכשול עונם היה.
> יחזקאל ז כ: וצבי עדיו לגאון שמהו וצלמי תועבתם שקוציהם עשו בו; על כן נתתיו להם לנדה.
> יחזקאל ז כא: ונתתיו ביד הזרים לבז ולרשעי הארץ לשלל; וחללוה (וחללוהו).
> יחזקאל ז כב: והסבותי פני מהם וחללו את צפוני; ובאו בה פריצים וחללוה.
> יחזקאל ז כג: עשה הרתוק:  כי הארץ מלאה משפט דמים והעיר מלאה חמס.
> יחזקאל ז כד: והבאתי רעי גוים וירשו את בתיהם; והשבתי גאון עזים ונחלו מקדשיהם.
> יחזקאל ז כה: קפדה בא; ובקשו שלום ואין.
> יחזקאל ז כו: הוה על הוה תבוא ושמעה אל שמועה תהיה; ובקשו חזון מנביא ותורה תאבד מכהן ועצה מזקנים.
> יחזקאל ז כז: המלך יתאבל ונשיא ילבש שממה וידי עם הארץ תבהלנה; מדרכם אעשה אתם ובמשפטיהם אשפטם וידעו כי אני יהוה.
> יחזקאל ח א: ויהי בשנה הששית בששי בחמשה לחדש אני יושב בביתי וזקני יהודה יושבים לפני; ותפל עלי שם יד אדני יהוה.
> יחזקאל ח ב: ואראה והנה דמות כמראה אש ממראה מתניו ולמטה אש; וממתניו ולמעלה כמראה זהר כעין החשמלה.
> יחזקאל ח ג: וישלח תבנית יד ויקחני בציצת ראשי; ותשא אתי רוח בין הארץ ובין השמים ותבא אתי ירושלמה במראות אלהים אל פתח שער הפנימית הפונה צפונה אשר שם מושב סמל הקנאה המקנה.
> יחזקאל ח ד: והנה שם כבוד אלהי ישראל:  כמראה אשר ראיתי בבקעה.
> יחזקאל ח ה: ויאמר אלי בן אדם שא נא עיניך דרך צפונה; ואשא עיני דרך צפונה והנה מצפון לשער המזבח סמל הקנאה הזה בבאה.
> יחזקאל ח ו: ויאמר אלי בן אדם הראה אתה מהם (מה הם) עשים; תועבות גדלות אשר בית ישראל עשים פה לרחקה מעל מקדשי ועוד תשוב תראה תועבות גדלות.
> יחזקאל ח ז: ויבא אתי אל פתח החצר; ואראה והנה חר אחד בקיר.
> יחזקאל ח ח: ויאמר אלי בן אדם חתר נא בקיר; ואחתר בקיר והנה פתח אחד.
> יחזקאל ח ט: ויאמר אלי:  בא וראה את התועבות הרעות אשר הם עשים פה.
> יחזקאל ח י: ואבוא ואראה והנה כל תבנית רמש ובהמה שקץ וכל גלולי בית ישראל מחקה על הקיר סביב סביב.
> יחזקאל ח יא: ושבעים איש מזקני בית ישראל ויאזניהו בן שפן עמד בתוכם עמדים לפניהם ואיש מקטרתו בידו; ועתר ענן הקטרת עלה.
> יחזקאל ח יב: ויאמר אלי הראית בן אדם אשר זקני בית ישראל עשים בחשך איש בחדרי משכיתו:  כי אמרים אין יהוה ראה אתנו עזב יהוה את הארץ.
> יחזקאל ח יג: ויאמר אלי:  עוד תשוב תראה תועבות גדלות אשר המה עשים.
> יחזקאל ח יד: ויבא אתי אל פתח שער בית יהוה אשר אל הצפונה; והנה שם הנשים ישבות מבכות את התמוז.
> יחזקאל ח טו: ויאמר אלי הראית בן אדם; עוד תשוב תראה תועבות גדלות מאלה.
> יחזקאל ח טז: ויבא אתי אל חצר בית יהוה הפנימית והנה פתח היכל יהוה בין האולם ובין המזבח כעשרים וחמשה איש; אחריהם אל היכל יהוה ופניהם קדמה והמה משתחויתם קדמה לשמש.
> יחזקאל ח יז: ויאמר אלי הראית בן אדם הנקל לבית יהודה מעשות את התועבות אשר עשו פה:  כי מלאו את הארץ חמס וישבו להכעיסני והנם שלחים את הזמורה אל אפם.
> יחזקאל ח יח: וגם אני אעשה בחמה לא תחוס עיני ולא אחמל; וקראו באזני קול גדול ולא אשמע אותם.
> יחזקאל ט א: ויקרא באזני קול גדול לאמר קרבו פקדות העיר; ואיש כלי משחתו בידו.
> יחזקאל ט ב: והנה ששה אנשים באים מדרך שער העליון אשר מפנה צפונה ואיש כלי מפצו בידו ואיש אחד בתוכם לבש בדים וקסת הספר במתניו; ויבאו ויעמדו אצל מזבח הנחשת.
> יחזקאל ט ג: וכבוד אלהי ישראל נעלה מעל הכרוב אשר היה עליו אל מפתן הבית; ויקרא אל האיש הלבש הבדים אשר קסת הספר במתניו.
> יחזקאל ט ד: ויאמר יהוה אלו עבר בתוך העיר בתוך ירושלם; והתוית תו על מצחות האנשים הנאנחים והנאנקים על כל התועבות הנעשות בתוכה.
> יחזקאל ט ה: ולאלה אמר באזני עברו בעיר אחריו והכו:  על (אל) תחס עיניכם (עינכם) ואל תחמלו.
> יחזקאל ט ו: זקן בחור ובתולה וטף ונשים תהרגו למשחית ועל כל איש אשר עליו התו אל תגשו וממקדשי תחלו; ויחלו באנשים הזקנים אשר לפני הבית.
> יחזקאל ט ז: ויאמר אליהם טמאו את הבית ומלאו את החצרות חללים צאו; ויצאו והכו בעיר.
> יחזקאל ט ח: ויהי כהכותם ונאשאר אני; ואפלה על פני ואזעק ואמר אהה אדני יהוה המשחית אתה את כל שארית ישראל בשפכך את חמתך על ירושלם.
> יחזקאל ט ט: ויאמר אלי עון בית ישראל ויהודה גדול במאד מאד ותמלא הארץ דמים והעיר מלאה מטה:  כי אמרו עזב יהוה את הארץ ואין יהוה ראה.
> יחזקאל ט י: וגם אני לא תחוס עיני ולא אחמל; דרכם בראשם נתתי.
> יחזקאל ט יא: והנה האיש לבש הבדים אשר הקסת במתניו משיב דבר לאמר:  עשיתי כאשר (ככל אשר) צויתני.
> יחזקאל י א: ואראה והנה אל הרקיע אשר על ראש הכרבים כאבן ספיר כמראה דמות כסא נראה עליהם.
> יחזקאל י ב: ויאמר אל האיש לבש הבדים ויאמר בא אל בינות לגלגל אל תחת לכרוב ומלא חפניך גחלי אש מבינות לכרבים וזרק על העיר; ויבא לעיני.
> יחזקאל י ג: והכרבים עמדים מימין לבית בבאו האיש; והענן מלא את החצר הפנימית.
> יחזקאל י ד: וירם כבוד יהוה מעל הכרוב על מפתן הבית; וימלא הבית את הענן והחצר מלאה את נגה כבוד יהוה.
> יחזקאל י ה: וקול כנפי הכרובים נשמע עד החצר החיצנה:  כקול אל שדי בדברו.
> יחזקאל י ו: ויהי בצותו את האיש לבש הבדים לאמר קח אש מבינות לגלגל מבינות לכרובים; ויבא ויעמד אצל האופן.
> יחזקאל י ז: וישלח הכרוב את ידו מבינות לכרובים אל האש אשר בינות הכרבים וישא ויתן אל חפני לבש הבדים; ויקח ויצא.
> יחזקאל י ח: וירא לכרבים תבנית יד אדם תחת כנפיהם.
> יחזקאל י ט: ואראה והנה ארבעה אופנים אצל הכרובים אופן אחד אצל הכרוב אחד ואופן אחד אצל הכרוב אחד; ומראה האופנים כעין אבן תרשיש.
> יחזקאל י י: ומראיהם דמות אחד לארבעתם:  כאשר יהיה האופן בתוך האופן.
> יחזקאל י יא: בלכתם אל ארבעת רבעיהם ילכו לא יסבו בלכתם:  כי המקום אשר יפנה הראש אחריו ילכו לא יסבו בלכתם.
> יחזקאל י יב: וכל בשרם וגבהם וידיהם וכנפיהם והאופנים מלאים עינים סביב לארבעתם אופניהם.
> יחזקאל י יג: לאופנים להם קורא הגלגל באזני.
> יחזקאל י יד: וארבעה פנים לאחד:  פני האחד פני הכרוב ופני השני פני אדם והשלישי פני אריה והרביעי פני נשר.
> יחזקאל י טו: וירמו הכרובים היא החיה אשר ראיתי בנהר כבר.
> יחזקאל י טז: ובלכת הכרובים ילכו האופנים אצלם; ובשאת הכרובים את כנפיהם לרום מעל הארץ לא יסבו האופנים גם הם מאצלם.
> יחזקאל י יז: בעמדם יעמדו וברומם ירומו אותם:  כי רוח החיה בהם.
> יחזקאל י יח: ויצא כבוד יהוה מעל מפתן הבית; ויעמד על הכרובים.
> יחזקאל י יט: וישאו הכרובים את כנפיהם וירומו מן הארץ לעיני בצאתם והאופנים לעמתם; ויעמד פתח שער בית יהוה הקדמוני וכבוד אלהי ישראל עליהם מלמעלה.
> יחזקאל י כ: היא החיה אשר ראיתי תחת אלהי ישראל בנהר כבר; ואדע כי כרובים המה.
> יחזקאל י כא: ארבעה ארבעה פנים לאחד וארבע כנפים לאחד; ודמות ידי אדם תחת כנפיהם.
> יחזקאל י כב: ודמות פניהם המה הפנים אשר ראיתי על נהר כבר מראיהם ואותם; איש אל עבר פניו ילכו.
> יחזקאל יא א: ותשא אתי רוח ותבא אתי אל שער בית יהוה הקדמוני הפונה קדימה והנה בפתח השער עשרים וחמשה איש; ואראה בתוכם את יאזניה בן עזר ואת פלטיהו בן בניהו שרי העם.
> יחזקאל יא ב: ויאמר אלי:  בן אדם אלה האנשים החשבים און והיעצים עצת רע בעיר הזאת.
> יחזקאל יא ג: האמרים לא בקרוב בנות בתים; היא הסיר ואנחנו הבשר.
> יחזקאל יא ד: לכן הנבא עליהם:  הנבא בן אדם.
> יחזקאל יא ה: ותפל עלי רוח יהוה ויאמר אלי אמר כה אמר יהוה כן אמרתם בית ישראל; ומעלות רוחכם אני ידעתיה.
> יחזקאל יא ו: הרביתם חלליכם בעיר הזאת; ומלאתם חוצתיה חלל.
> יחזקאל יא ז: לכן כה אמר אדני יהוה חלליכם אשר שמתם בתוכה המה הבשר והיא הסיר; ואתכם הוציא מתוכה.
> יחזקאל יא ח: חרב יראתם; וחרב אביא עליכם נאם אדני יהוה.
> יחזקאל יא ט: והוצאתי אתכם מתוכה ונתתי אתכם ביד זרים; ועשיתי בכם שפטים.
> יחזקאל יא י: בחרב תפלו על גבול ישראל אשפוט אתכם; וידעתם כי אני יהוה.
> יחזקאל יא יא: היא לא תהיה לכם לסיר ואתם תהיו בתוכה לבשר; אל גבול ישראל אשפט אתכם.
> יחזקאל יא יב: וידעתם כי אני יהוה אשר בחקי לא הלכתם ומשפטי לא עשיתם; וכמשפטי הגוים אשר סביבותיכם עשיתם.
> יחזקאל יא יג: ויהי כהנבאי ופלטיהו בן בניה מת; ואפל על פני ואזעק קול גדול ואמר אהה אדני יהוה כלה אתה עשה את שארית ישראל.
> יחזקאל יא יד: ויהי דבר יהוה אלי לאמר.
> יחזקאל יא טו: בן אדם אחיך אחיך אנשי גאלתך וכל בית ישראל כלה:  אשר אמרו להם ישבי ירושלם רחקו מעל יהוה לנו היא נתנה הארץ למורשה.
> יחזקאל יא טז: לכן אמר כה אמר אדני יהוה כי הרחקתים בגוים וכי הפיצותים בארצות; ואהי להם למקדש מעט בארצות אשר באו שם.
> יחזקאל יא יז: לכן אמר כה אמר אדני יהוה וקבצתי אתכם מן העמים ואספתי אתכם מן הארצות אשר נפצותם בהם; ונתתי לכם את אדמת ישראל.
> יחזקאל יא יח: ובאו שמה; והסירו את כל שקוציה ואת כל תועבותיה ממנה.
> יחזקאל יא יט: ונתתי להם לב אחד ורוח חדשה אתן בקרבכם; והסרתי לב האבן מבשרם ונתתי להם לב בשר.
> יחזקאל יא כ: למען בחקתי ילכו ואת משפטי ישמרו ועשו אתם; והיו לי לעם ואני אהיה להם לאלהים.
> יחזקאל יא כא: ואל לב שקוציהם ותועבותיהם לבם הלך דרכם בראשם נתתי נאם אדני יהוה.
> יחזקאל יא כב: וישאו הכרובים את כנפיהם והאופנים לעמתם; וכבוד אלהי ישראל עליהם מלמעלה.
> יחזקאל יא כג: ויעל כבוד יהוה מעל תוך העיר; ויעמד על ההר אשר מקדם לעיר.
> יחזקאל יא כד: ורוח נשאתני ותבאני כשדימה אל הגולה במראה ברוח אלהים; ויעל מעלי המראה אשר ראיתי.
> יחזקאל יא כה: ואדבר אל הגולה את כל דברי יהוה אשר הראני.
> יחזקאל יב א: ויהי דבר יהוה אלי לאמר.
> יחזקאל יב ב: בן אדם בתוך בית המרי אתה ישב:  אשר עינים להם לראות ולא ראו אזנים להם לשמע ולא שמעו כי בית מרי הם.
> יחזקאל יב ג: ואתה בן אדם עשה לך כלי גולה וגלה יומם לעיניהם; וגלית ממקומך אל מקום אחר לעיניהם אולי יראו כי בית מרי המה.
> יחזקאל יב ד: והוצאת כליך ככלי גולה יומם לעיניהם; ואתה תצא בערב לעיניהם כמוצאי גולה.
> יחזקאל יב ה: לעיניהם חתר לך בקיר; והוצאת בו.
> יחזקאל יב ו: לעיניהם על כתף תשא בעלטה תוציא פניך תכסה ולא תראה את הארץ:  כי מופת נתתיך לבית ישראל.
> יחזקאל יב ז: ואעש כן כאשר צויתי כלי הוצאתי ככלי גולה יומם ובערב חתרתי לי בקיר ביד; בעלטה הוצאתי על כתף נשאתי לעיניהם.
> יחזקאל יב ח: ויהי דבר יהוה אלי בבקר לאמר.
> יחזקאל יב ט: בן אדם הלא אמרו אליך בית ישראל בית המרי:  מה אתה עשה.
> יחזקאל יב י: אמר אליהם כה אמר אדני יהוה:  הנשיא המשא הזה בירושלם וכל בית ישראל אשר המה בתוכם.
> יחזקאל יב יא: אמר אני מופתכם:  כאשר עשיתי כן יעשה להם בגולה בשבי ילכו.
> יחזקאל יב יב: והנשיא אשר בתוכם אל כתף ישא בעלטה ויצא בקיר יחתרו להוציא בו; פניו יכסה יען אשר לא יראה לעין הוא את הארץ.
> יחזקאל יב יג: ופרשתי את רשתי עליו ונתפש במצודתי; והבאתי אתו בבלה ארץ כשדים ואותה לא יראה ושם ימות.
> יחזקאל יב יד: וכל אשר סביבתיו עזרה וכל אגפיו אזרה לכל רוח; וחרב אריק אחריהם.
> יחזקאל יב טו: וידעו כי אני יהוה בהפיצי אותם בגוים וזריתי אותם בארצות.
> יחזקאל יב טז: והותרתי מהם אנשי מספר מחרב מרעב ומדבר למען יספרו את כל תועבותיהם בגוים אשר באו שם וידעו כי אני יהוה.
> יחזקאל יב יז: ויהי דבר יהוה אלי לאמר.
> יחזקאל יב יח: בן אדם לחמך ברעש תאכל; ומימיך ברגזה ובדאגה תשתה.
> יחזקאל יב יט: ואמרת אל עם הארץ כה אמר אדני יהוה ליושבי ירושלם אל אדמת ישראל לחמם בדאגה יאכלו ומימיהם בשממון ישתו למען תשם ארצה ממלאה מחמס כל הישבים בה.
> יחזקאל יב כ: והערים הנושבות תחרבנה והארץ שממה תהיה; וידעתם כי אני יהוה.
> יחזקאל יב כא: ויהי דבר יהוה אלי לאמר.
> יחזקאל יב כב: בן אדם מה המשל הזה לכם על אדמת ישראל לאמר:  יארכו הימים ואבד כל חזון.
> יחזקאל יב כג: לכן אמר אליהם כה אמר אדני יהוה השבתי את המשל הזה ולא ימשלו אתו עוד בישראל:  כי אם דבר אליהם קרבו הימים ודבר כל חזון.
> יחזקאל יב כד: כי לא יהיה עוד כל חזון שוא ומקסם חלק:  בתוך בית ישראל.
> יחזקאל יב כה: כי אני יהוה אדבר את אשר אדבר דבר ויעשה לא תמשך עוד:  כי בימיכם בית המרי אדבר דבר ועשיתיו נאם אדני יהוה.
> יחזקאל יב כו: ויהי דבר יהוה אלי לאמר.
> יחזקאל יב כז: בן אדם הנה בית ישראל אמרים החזון אשר הוא חזה לימים רבים; ולעתים רחוקות הוא נבא.
> יחזקאל יב כח: לכן אמר אליהם כה אמר אדני יהוה לא תמשך עוד כל דברי אשר אדבר דבר ויעשה נאם אדני יהוה.
> יחזקאל יג א: ויהי דבר יהוה אלי לאמר.
> יחזקאל יג ב: בן אדם הנבא אל נביאי ישראל הנבאים; ואמרת לנביאי מלבם שמעו דבר יהוה.
> יחזקאל יג ג: כה אמר אדני יהוה הוי על הנביאים הנבלים אשר הלכים אחר רוחם ולבלתי ראו.
> יחזקאל יג ד: כשעלים בחרבות נביאיך ישראל היו.
> יחזקאל יג ה: לא עליתם בפרצות ותגדרו גדר על בית ישראל לעמד במלחמה ביום יהוה.
> יחזקאל יג ו: חזו שוא וקסם כזב האמרים נאם יהוה ויהוה לא שלחם; ויחלו לקים דבר.
> יחזקאל יג ז: הלוא מחזה שוא חזיתם ומקסם כזב אמרתם; ואמרים נאם יהוה ואני לא דברתי.
> יחזקאל יג ח: לכן כה אמר אדני יהוה יען דברכם שוא וחזיתם כזב לכן הנני אליכם נאם אדני יהוה.
> יחזקאל יג ט: והיתה ידי אל הנביאים החזים שוא והקסמים כזב בסוד עמי לא יהיו ובכתב בית ישראל לא יכתבו ואל אדמת ישראל לא יבאו; וידעתם כי אני אדני יהוה.
> יחזקאל יג י: יען וביען הטעו את עמי לאמר שלום ואין שלום; והוא בנה חיץ והנם טחים אתו תפל.
> יחזקאל יג יא: אמר אל טחי תפל ויפל; היה גשם שוטף ואתנה אבני אלגביש תפלנה ורוח סערות תבקע.
> יחזקאל יג יב: והנה נפל הקיר:  הלוא יאמר אליכם איה הטיח אשר טחתם.
> יחזקאל יג יג: לכן כה אמר אדני יהוה ובקעתי רוח סערות בחמתי; וגשם שטף באפי יהיה ואבני אלגביש בחמה לכלה.
> יחזקאל יג יד: והרסתי את הקיר אשר טחתם תפל והגעתיהו אל הארץ ונגלה יסדו; ונפלה וכליתם בתוכה וידעתם כי אני יהוה.
> יחזקאל יג טו: וכליתי את חמתי בקיר ובטחים אתו תפל; ואמר לכם אין הקיר ואין הטחים אתו.
> יחזקאל יג טז: נביאי ישראל הנבאים אל ירושלם והחזים לה חזון שלם; ואין שלם נאם אדני יהוה.
> יחזקאל יג יז: ואתה בן אדם שים פניך אל בנות עמך המתנבאות מלבהן; והנבא עליהן.
> יחזקאל יג יח: ואמרת כה אמר אדני יהוה הוי למתפרות כסתות על כל אצילי ידי ועשות המספחות על ראש כל קומה לצודד נפשות; הנפשות תצודדנה לעמי ונפשות לכנה תחיינה.
> יחזקאל יג יט: ותחללנה אתי אל עמי בשעלי שערים ובפתותי לחם להמית נפשות אשר לא תמותנה ולחיות נפשות אשר לא תחיינה:  בכזבכם לעמי שמעי כזב.
> יחזקאל יג כ: לכן כה אמר אדני יהוה הנני אל כסתותיכנה אשר אתנה מצדדות שם את הנפשות לפרחות וקרעתי אתם מעל זרועתיכם; ושלחתי את הנפשות אשר אתם מצדדות את נפשים לפרחת.
> יחזקאל יג כא: וקרעתי את מספחתיכם והצלתי את עמי מידכן ולא יהיו עוד בידכן למצודה; וידעתן כי אני יהוה.
> יחזקאל יג כב: יען הכאות לב צדיק שקר ואני לא הכאבתיו ולחזק ידי רשע לבלתי שוב מדרכו הרע להחיתו.
> יחזקאל יג כג: לכן שוא לא תחזינה וקסם לא תקסמנה עוד; והצלתי את עמי מידכן וידעתן כי אני יהוה.
> יחזקאל יד א: ויבוא אלי אנשים מזקני ישראל; וישבו לפני.
> יחזקאל יד ב: ויהי דבר יהוה אלי לאמר.
> יחזקאל יד ג: בן אדם האנשים האלה העלו גלוליהם על לבם ומכשול עונם נתנו נכח פניהם:  האדרש אדרש להם.
> יחזקאל יד ד: לכן דבר אותם ואמרת אליהם כה אמר אדני יהוה איש איש מבית ישראל אשר יעלה את גלוליו אל לבו ומכשול עונו ישים נכח פניו ובא אל הנביא:  אני יהוה נעניתי לו בה (בא) ברב גלוליו.
> יחזקאל יד ה: למען תפש את בית ישראל בלבם אשר נזרו מעלי בגלוליהם כלם.
> יחזקאל יד ו: לכן אמר אל בית ישראל כה אמר אדני יהוה שובו והשיבו מעל גלוליכם; ומעל כל תועבתיכם השיבו פניכם.
> יחזקאל יד ז: כי איש איש מבית ישראל ומהגר אשר יגור בישראל וינזר מאחרי ויעל גלוליו אל לבו ומכשול עונו ישים נכח פניו; ובא אל הנביא לדרש לו בי אני יהוה נענה לו בי.
> יחזקאל יד ח: ונתתי פני באיש ההוא והשמתיהו לאות ולמשלים והכרתיו מתוך עמי; וידעתם כי אני יהוה.
> יחזקאל יד ט: והנביא כי יפתה ודבר דבר אני יהוה פתיתי את הנביא ההוא; ונטיתי את ידי עליו והשמדתיו מתוך עמי ישראל.
> יחזקאל יד י: ונשאו עונם:  כעון הדרש כעון הנביא יהיה.
> יחזקאל יד יא: למען לא יתעו עוד בית ישראל מאחרי ולא יטמאו עוד בכל פשעיהם; והיו לי לעם ואני אהיה להם לאלהים נאם אדני יהוה.
> יחזקאל יד יב: ויהי דבר יהוה אלי לאמר.
> יחזקאל יד יג: בן אדם ארץ כי תחטא לי למעל מעל ונטיתי ידי עליה ושברתי לה מטה לחם; והשלחתי בה רעב והכרתי ממנה אדם ובהמה.
> יחזקאל יד יד: והיו שלשת האנשים האלה בתוכה נח דנאל (דניאל) ואיוב:  המה בצדקתם ינצלו נפשם נאם אדני יהוה.
> יחזקאל יד טו: לו חיה רעה אעביר בארץ ושכלתה; והיתה שממה מבלי עובר מפני החיה.
> יחזקאל יד טז: שלשת האנשים האלה בתוכה חי אני נאם אדני יהוה אם בנים ואם בנות יצילו:  המה לבדם ינצלו והארץ תהיה שממה.
> יחזקאל יד יז: או חרב אביא על הארץ ההיא; ואמרתי חרב תעבר בארץ והכרתי ממנה אדם ובהמה.
> יחזקאל יד יח: ושלשת האנשים האלה בתוכה חי אני נאם אדני יהוה לא יצילו בנים ובנות:  כי הם לבדם ינצלו.
> יחזקאל יד יט: או דבר אשלח אל הארץ ההיא; ושפכתי חמתי עליה בדם להכרית ממנה אדם ובהמה.
> יחזקאל יד כ: ונח דנאל (דניאל) ואיוב בתוכה חי אני נאם אדני יהוה אם בן אם בת יצילו:  המה בצדקתם יצילו נפשם.
> יחזקאל יד כא: כי כה אמר אדני יהוה אף כי ארבעת שפטי הרעים חרב ורעב וחיה רעה ודבר שלחתי אל ירושלם להכרית ממנה אדם ובהמה.
> יחזקאל יד כב: והנה נותרה בה פלטה המוצאים בנים ובנות הנם יוצאים אליכם וראיתם את דרכם ואת עלילותם; ונחמתם על הרעה אשר הבאתי על ירושלם את כל אשר הבאתי עליה.
> יחזקאל יד כג: ונחמו אתכם כי תראו את דרכם ואת עלילותם; וידעתם כי לא חנם עשיתי את כל אשר עשיתי בה נאם אדני יהוה.
> יחזקאל טו א: ויהי דבר יהוה אלי לאמר.
> יחזקאל טו ב: בן אדם מה יהיה עץ הגפן מכל עץ הזמורה אשר היה בעצי היער.
> יחזקאל טו ג: היקח ממנו עץ לעשות למלאכה; אם יקחו ממנו יתד לתלות עליו כל כלי.
> יחזקאל טו ד: הנה לאש נתן לאכלה:  את שני קצותיו אכלה האש ותוכו נחר היצלח למלאכה.
> יחזקאל טו ה: הנה בהיותו תמים לא יעשה למלאכה:  אף כי אש אכלתהו ויחר ונעשה עוד למלאכה.
> יחזקאל טו ו: לכן כה אמר אדני יהוה כאשר עץ הגפן בעץ היער אשר נתתיו לאש לאכלה כן נתתי את ישבי ירושלם.
> יחזקאל טו ז: ונתתי את פני בהם מהאש יצאו והאש תאכלם; וידעתם כי אני יהוה בשומי את פני בהם.
> יחזקאל טו ח: ונתתי את הארץ שממה יען מעלו מעל נאם אדני יהוה.
> יחזקאל טז א: ויהי דבר יהוה אלי לאמר.
> יחזקאל טז ב: בן אדם הודע את ירושלם את תועבתיה.
> יחזקאל טז ג: ואמרת כה אמר אדני יהוה לירושלם מכרתיך ומלדתיך מארץ הכנעני; אביך האמרי ואמך חתית.
> יחזקאל טז ד: ומולדותיך ביום הולדת אותך לא כרת שרך ובמים לא רחצת למשעי; והמלח לא המלחת והחתל לא חתלת.
> יחזקאל טז ה: לא חסה עליך עין לעשות לך אחת מאלה לחמלה עליך; ותשלכי אל פני השדה בגעל נפשך ביום הלדת אתך.
> יחזקאל טז ו: ואעבר עליך ואראך מתבוססת בדמיך; ואמר לך בדמיך חיי ואמר לך בדמיך חיי.
> יחזקאל טז ז: רבבה כצמח השדה נתתיך ותרבי ותגדלי ותבאי בעדי עדיים:  שדים נכנו ושערך צמח ואת ערם ועריה.
> יחזקאל טז ח: ואעבר עליך ואראך והנה עתך עת דדים ואפרש כנפי עליך ואכסה ערותך; ואשבע לך ואבוא בברית אתך נאם אדני יהוה ותהיי לי.
> יחזקאל טז ט: וארחצך במים ואשטף דמיך מעליך; ואסכך בשמן.
> יחזקאל טז י: ואלבישך רקמה ואנעלך תחש; ואחבשך בשש ואכסך משי.
> יחזקאל טז יא: ואעדך עדי; ואתנה צמידים על ידיך ורביד על גרונך.
> יחזקאל טז יב: ואתן נזם על אפך ועגילים על אזניך; ועטרת תפארת בראשך.
> יחזקאל טז יג: ותעדי זהב וכסף ומלבושך ששי (שש) ומשי ורקמה סלת ודבש ושמן אכלתי (אכלת); ותיפי במאד מאד ותצלחי למלוכה.
> יחזקאל טז יד: ויצא לך שם בגוים ביפיך:  כי כליל הוא בהדרי אשר שמתי עליך נאם אדני יהוה.
> יחזקאל טז טו: ותבטחי ביפיך ותזני על שמך; ותשפכי את תזנותיך על כל עובר לו יהי.
> יחזקאל טז טז: ותקחי מבגדיך ותעשי לך במות טלאות ותזני עליהם:  לא באות ולא יהיה.
> יחזקאל טז יז: ותקחי כלי תפארתך מזהבי ומכספי אשר נתתי לך ותעשי לך צלמי זכר; ותזני בם.
> יחזקאל טז יח: ותקחי את בגדי רקמתך ותכסים; ושמני וקטרתי נתתי (נתת) לפניהם.
> יחזקאל טז יט: ולחמי אשר נתתי לך סלת ושמן ודבש האכלתיך ונתתיהו לפניהם לריח ניחח ויהי:  נאם אדני יהוה.
> יחזקאל טז כ: ותקחי את בניך ואת בנותיך אשר ילדת לי ותזבחים להם לאכול המעט מתזנותך (מתזנותיך).
> יחזקאל טז כא: ותשחטי את בני; ותתנים בהעביר אותם להם.
> יחזקאל טז כב: ואת כל תועבתיך ותזנתיך לא זכרתי (זכרת) את ימי נעוריך בהיותך עירם ועריה מתבוססת בדמך היית.
> יחזקאל טז כג: ויהי אחרי כל רעתך:  אוי אוי לך נאם אדני יהוה.
> יחזקאל טז כד: ותבני לך גב; ותעשי לך רמה בכל רחוב.
> יחזקאל טז כה: אל כל ראש דרך בנית רמתך ותתעבי את יפיך ותפשקי את רגליך לכל עובר; ותרבי את תזנותך (תזנותיך).
> יחזקאל טז כו: ותזני אל בני מצרים שכניך גדלי בשר; ותרבי את תזנתך להכעיסני.
> יחזקאל טז כז: והנה נטיתי ידי עליך ואגרע חקך; ואתנך בנפש שנאותיך בנות פלשתים הנכלמות מדרכך זמה.
> יחזקאל טז כח: ותזני אל בני אשור מבלתי שבעתך; ותזנים וגם לא שבעת.
> יחזקאל טז כט: ותרבי את תזנותך אל ארץ כנען כשדימה; וגם בזאת לא שבעת.
> יחזקאל טז ל: מה אמלה לבתך נאם אדני יהוה בעשותך את כל אלה מעשה אשה זונה שלטת.
> יחזקאל טז לא: בבנותיך גבך בראש כל דרך ורמתך עשיתי (עשית) בכל רחוב; ולא הייתי (היית) כזונה לקלס אתנן.
> יחזקאל טז לב: האשה המנאפת תחת אישה תקח את זרים.
> יחזקאל טז לג: לכל זנות יתנו נדה; ואת נתת את נדניך לכל מאהביך ותשחדי אותם לבוא אליך מסביב בתזנותיך.
> יחזקאל טז לד: ויהי בך הפך מן הנשים בתזנותיך ואחריך לא זונה; ובתתך אתנן ואתנן לא נתן לך ותהי להפך.
> יחזקאל טז לה: לכן זונה שמעי דבר יהוה.
> יחזקאל טז לו: כה אמר אדני יהוה יען השפך נחשתך ותגלה ערותך בתזנותיך על מאהביך; ועל כל גלולי תועבותיך וכדמי בניך אשר נתת להם.
> יחזקאל טז לז: לכן הנני מקבץ את כל מאהביך אשר ערבת עליהם ואת כל אשר אהבת על כל אשר שנאת; וקבצתי אתם עליך מסביב וגליתי ערותך אלהם וראו את כל ערותך.
> יחזקאל טז לח: ושפטתיך משפטי נאפות ושפכת דם; ונתתיך דם חמה וקנאה.
> יחזקאל טז לט: ונתתי אתך בידם והרסו גבך ונתצו רמתיך והפשיטו אותך בגדיך ולקחו כלי תפארתך; והניחוך עירם ועריה.
> יחזקאל טז מ: והעלו עליך קהל ורגמו אותך באבן; ובתקוך בחרבותם.
> יחזקאל טז מא: ושרפו בתיך באש ועשו בך שפטים לעיני נשים רבות; והשבתיך מזונה וגם אתנן לא תתני עוד.
> יחזקאל טז מב: והנחתי חמתי בך וסרה קנאתי ממך; ושקטתי ולא אכעס עוד.
> יחזקאל טז מג: יען אשר לא זכרתי (זכרת) את ימי נעוריך ותרגזי לי בכל אלה; וגם אני הא דרכך בראש נתתי נאם אדני יהוה ולא עשיתי (עשית) את הזמה על כל תועבתיך.
> יחזקאל טז מד: הנה כל המשל עליך ימשל לאמר:  כאמה בתה.
> יחזקאל טז מה: בת אמך את געלת אישה ובניה; ואחות אחותך את אשר געלו אנשיהן ובניהן אמכן חתית ואביכן אמרי.
> יחזקאל טז מו: ואחותך הגדולה שמרון היא ובנותיה היושבת על שמאולך; ואחותך הקטנה ממך היושבת מימינך סדם ובנותיה.
> יחזקאל טז מז: ולא בדרכיהן הלכת וכתועבותיהן עשיתי (עשית):  כמעט קט ותשחתי מהן בכל דרכיך.
> יחזקאל טז מח: חי אני נאם אדני יהוה אם עשתה סדם אחותך היא ובנותיה כאשר עשית את ובנותיך.
> יחזקאל טז מט: הנה זה היה עון סדם אחותך:  גאון שבעת לחם ושלות השקט היה לה ולבנותיה ויד עני ואביון לא החזיקה.
> יחזקאל טז נ: ותגבהינה ותעשינה תועבה לפני; ואסיר אתהן כאשר ראיתי.
> יחזקאל טז נא: ושמרון כחצי חטאתיך לא חטאה; ותרבי את תועבותיך מהנה ותצדקי את אחותך (אחותיך) בכל תועבתיך אשר עשיתי (עשית).
> יחזקאל טז נב: גם את שאי כלמתך אשר פללת לאחותך בחטאתיך אשר התעבת מהן תצדקנה ממך; וגם את בושי ושאי כלמתך בצדקתך אחיותך.
> יחזקאל טז נג: ושבתי את שביתהן את שבית (שבות) סדם ובנותיה ואת שבית (שבות) שמרון ובנותיה; ושבית (ושבות) שביתיך בתוכהנה.
> יחזקאל טז נד: למען תשאי כלמתך ונכלמת מכל אשר עשית בנחמך אתן.
> יחזקאל טז נה: ואחותיך סדם ובנותיה תשבן לקדמתן ושמרון ובנותיה תשבן לקדמתן; ואת ובנותיך תשבינה לקדמתכן.
> יחזקאל טז נו: ולוא היתה סדם אחותך לשמועה בפיך ביום גאוניך.
> יחזקאל טז נז: בטרם תגלה רעתך כמו עת חרפת בנות ארם וכל סביבותיה בנות פלשתים; השאטות אותך מסביב.
> יחזקאל טז נח: את זמתך ואת תועבותיך את נשאתים נאם יהוה.
> יחזקאל טז נט: כי כה אמר אדני יהוה ועשית (ועשיתי) אותך כאשר עשית אשר בזית אלה להפר ברית.
> יחזקאל טז ס: וזכרתי אני את בריתי אותך בימי נעוריך; והקימותי לך ברית עולם.
> יחזקאל טז סא: וזכרת את דרכיך ונכלמת בקחתך את אחותיך הגדלות ממך אל הקטנות ממך; ונתתי אתהן לך לבנות ולא מבריתך.
> יחזקאל טז סב: והקימתי אני את בריתי אתך; וידעת כי אני יהוה.
> יחזקאל טז סג: למען תזכרי ובשת ולא יהיה לך עוד פתחון פה מפני כלמתך בכפרי לך לכל אשר עשית נאם אדני יהוה.
> יחזקאל יז א: ויהי דבר יהוה אלי לאמר.
> יחזקאל יז ב: בן אדם חוד חידה ומשל משל אל בית ישראל.
> יחזקאל יז ג: ואמרת כה אמר אדני יהוה הנשר הגדול גדול הכנפים ארך האבר מלא הנוצה אשר לו הרקמה בא אל הלבנון ויקח את צמרת הארז.
> יחזקאל יז ד: את ראש יניקותיו קטף; ויביאהו אל ארץ כנען בעיר רכלים שמו.
> יחזקאל יז ה: ויקח מזרע הארץ ויתנהו בשדה זרע; קח על מים רבים צפצפה שמו.
> יחזקאל יז ו: ויצמח ויהי לגפן סרחת שפלת קומה לפנות דליותיו אליו ושרשיו תחתיו יהיו; ותהי לגפן ותעש בדים ותשלח פראות.
> יחזקאל יז ז: ויהי נשר אחד גדול גדול כנפים ורב נוצה; והנה הגפן הזאת כפנה שרשיה עליו ודליותיו שלחה לו להשקות אותה מערגות מטעה.
> יחזקאל יז ח: אל שדה טוב אל מים רבים היא שתולה לעשות ענף ולשאת פרי להיות לגפן אדרת.
> יחזקאל יז ט: אמר כה אמר אדני יהוה תצלח; הלוא את שרשיה ינתק ואת פריה יקוסס ויבש כל טרפי צמחה תיבש ולא בזרע גדולה ובעם רב למשאות אותה משרשיה.
> יחזקאל יז י: והנה שתולה התצלח; הלא כגעת בה רוח הקדים תיבש יבש על ערגת צמחה תיבש.
> יחזקאל יז יא: ויהי דבר יהוה אלי לאמר.
> יחזקאל יז יב: אמר נא לבית המרי הלא ידעתם מה אלה; אמר הנה בא מלך בבל ירושלם ויקח את מלכה ואת שריה ויבא אותם אליו בבלה.
> יחזקאל יז יג: ויקח מזרע המלוכה ויכרת אתו ברית; ויבא אתו באלה ואת אילי הארץ לקח.
> יחזקאל יז יד: להיות ממלכה שפלה לבלתי התנשא לשמר את בריתו לעמדה.
> יחזקאל יז טו: וימרד בו לשלח מלאכיו מצרים לתת לו סוסים ועם רב; היצלח הימלט העשה אלה והפר ברית ונמלט.
> יחזקאל יז טז: חי אני נאם אדני יהוה אם לא במקום המלך הממליך אתו אשר בזה את אלתו ואשר הפר את בריתו אתו בתוך בבל ימות.
> יחזקאל יז יז: ולא בחיל גדול ובקהל רב יעשה אותו פרעה במלחמה בשפך סללה ובבנות דיק להכרית נפשות רבות.
> יחזקאל יז יח: ובזה אלה להפר ברית; והנה נתן ידו וכל אלה עשה לא ימלט.
> יחזקאל יז יט: לכן כה אמר אדני יהוה חי אני אם לא אלתי אשר בזה ובריתי אשר הפיר ונתתיו בראשו.
> יחזקאל יז כ: ופרשתי עליו רשתי ונתפש במצודתי; והביאותיהו בבלה ונשפטתי אתו שם מעלו אשר מעל בי.
> יחזקאל יז כא: ואת כל מברחו בכל אגפיו בחרב יפלו והנשארים לכל רוח יפרשו; וידעתם כי אני יהוה דברתי.
> יחזקאל יז כב: כה אמר אדני יהוה ולקחתי אני מצמרת הארז הרמה ונתתי; מראש ינקותיו רך אקטף ושתלתי אני על הר גבה ותלול.
> יחזקאל יז כג: בהר מרום ישראל אשתלנו ונשא ענף ועשה פרי והיה לארז אדיר; ושכנו תחתיו כל צפור כל כנף בצל דליותיו תשכנה.
> יחזקאל יז כד: וידעו כל עצי השדה כי אני יהוה השפלתי עץ גבה הגבהתי עץ שפל הובשתי עץ לח והפרחתי עץ יבש:  אני יהוה דברתי ועשיתי.
> יחזקאל יח א: ויהי דבר יהוה אלי לאמר.
> יחזקאל יח ב: מה לכם אתם משלים את המשל הזה על אדמת ישראל לאמר:  אבות יאכלו בסר ושני הבנים תקהינה.
> יחזקאל יח ג: חי אני נאם אדני יהוה:  אם יהיה לכם עוד משל המשל הזה בישראל.
> יחזקאל יח ד: הן כל הנפשות לי הנה כנפש האב וכנפש הבן לי הנה:  הנפש החטאת היא תמות.
> יחזקאל יח ה: ואיש כי יהיה צדיק; ועשה משפט וצדקה.
> יחזקאל יח ו: אל ההרים לא אכל ועיניו לא נשא אל גלולי בית ישראל; ואת אשת רעהו לא טמא ואל אשה נדה לא יקרב.
> יחזקאל יח ז: ואיש לא יונה חבלתו חוב ישיב גזלה לא יגזל; לחמו לרעב יתן ועירם יכסה בגד.
> יחזקאל יח ח: בנשך לא יתן ותרבית לא יקח מעול ישיב ידו; משפט אמת יעשה בין איש לאיש.
> יחזקאל יח ט: בחקותי יהלך ומשפטי שמר לעשות אמת:  צדיק הוא חיה יחיה נאם אדני יהוה.
> יחזקאל יח י: והוליד בן פריץ שפך דם; ועשה אח מאחד מאלה.
> יחזקאל יח יא: והוא את כל אלה לא עשה כי גם אל ההרים אכל ואת אשת רעהו טמא.
> יחזקאל יח יב: עני ואביון הונה גזלות גזל חבל לא ישיב; ואל הגלולים נשא עיניו תועבה עשה.
> יחזקאל יח יג: בנשך נתן ותרבית לקח וחי:  לא יחיה את כל התועבות האלה עשה מות יומת דמיו בו יהיה.
> יחזקאל יח יד: והנה הוליד בן וירא את כל חטאת אביו אשר עשה; ויראה ולא יעשה כהן.
> יחזקאל יח טו: על ההרים לא אכל ועיניו לא נשא אל גלולי בית ישראל; את אשת רעהו לא טמא.
> יחזקאל יח טז: ואיש לא הונה חבל לא חבל וגזלה לא גזל; לחמו לרעב נתן וערום כסה בגד.
> יחזקאל יח יז: מעני השיב ידו נשך ותרבית לא לקח משפטי עשה בחקותי הלך:  הוא לא ימות בעון אביו חיה יחיה.
> יחזקאל יח יח: אביו כי עשק עשק גזל גזל אח ואשר לא טוב עשה בתוך עמיו; והנה מת בעונו.
> יחזקאל יח יט: ואמרתם מדע לא נשא הבן בעון האב; והבן משפט וצדקה עשה את כל חקותי שמר ויעשה אתם חיה יחיה.
> יחזקאל יח כ: הנפש החטאת היא תמות:  בן לא ישא בעון האב ואב לא ישא בעון הבן צדקת הצדיק עליו תהיה ורשעת רשע (הרשע) עליו תהיה.
> יחזקאל יח כא: והרשע כי ישוב מכל חטאתו אשר עשה ושמר את כל חקותי ועשה משפט וצדקה חיה יחיה לא ימות.
> יחזקאל יח כב: כל פשעיו אשר עשה לא יזכרו לו:  בצדקתו אשר עשה יחיה.
> יחזקאל יח כג: החפץ אחפץ מות רשע נאם אדני יהוה:  הלוא בשובו מדרכיו וחיה.
> יחזקאל יח כד: ובשוב צדיק מצדקתו ועשה עול ככל התועבות אשר עשה הרשע יעשה וחי כל צדקתו אשר עשה לא תזכרנה במעלו אשר מעל ובחטאתו אשר חטא בם ימות.
> יחזקאל יח כה: ואמרתם לא יתכן דרך אדני:  שמעו נא בית ישראל הדרכי לא יתכן הלא דרכיכם לא יתכנו.
> יחזקאל יח כו: בשוב צדיק מצדקתו ועשה עול ומת עליהם:  בעולו אשר עשה ימות.
> יחזקאל יח כז: ובשוב רשע מרשעתו אשר עשה ויעש משפט וצדקה הוא את נפשו יחיה.
> יחזקאל יח כח: ויראה וישוב (וישב) מכל פשעיו אשר עשה חיו יחיה לא ימות.
> יחזקאל יח כט: ואמרו בית ישראל לא יתכן דרך אדני:  הדרכי לא יתכנו בית ישראל הלא דרכיכם לא יתכן.
> יחזקאל יח ל: לכן איש כדרכיו אשפט אתכם בית ישראל נאם אדני יהוה:  שובו והשיבו מכל פשעיכם ולא יהיה לכם למכשול עון.
> יחזקאל יח לא: השליכו מעליכם את כל פשעיכם אשר פשעתם בם ועשו לכם לב חדש ורוח חדשה; ולמה תמתו בית ישראל.
> יחזקאל יח לב: כי לא אחפץ במות המת נאם אדני יהוה:  והשיבו וחיו.
> יחזקאל יט א: ואתה שא קינה אל נשיאי ישראל.
> יחזקאל יט ב: ואמרת מה אמך לביא בין אריות רבצה; בתוך כפרים רבתה גוריה.
> יחזקאל יט ג: ותעל אחד מגריה כפיר היה; וילמד לטרף טרף אדם אכל.
> יחזקאל יט ד: וישמעו אליו גוים בשחתם נתפש; ויבאהו בחחים אל ארץ מצרים.
> יחזקאל יט ה: ותרא כי נוחלה אבדה תקותה; ותקח אחד מגריה כפיר שמתהו.
> יחזקאל יט ו: ויתהלך בתוך אריות כפיר היה; וילמד לטרף טרף אדם אכל.
> יחזקאל יט ז: וידע אלמנותיו ועריהם החריב; ותשם ארץ ומלאה מקול שאגתו.
> יחזקאל יט ח: ויתנו עליו גוים סביב ממדינות; ויפרשו עליו רשתם בשחתם נתפש.
> יחזקאל יט ט: ויתנהו בסוגר בחחים ויבאהו אל מלך בבל; יבאהו במצדות למען לא ישמע קולו עוד אל הרי ישראל.
> יחזקאל יט י: אמך כגפן בדמך על מים שתולה; פריה וענפה היתה ממים רבים.
> יחזקאל יט יא: ויהיו לה מטות עז אל שבטי משלים ותגבה קומתו על בין עבתים; וירא בגבהו ברב דליתיו.
> יחזקאל יט יב: ותתש בחמה לארץ השלכה ורוח הקדים הוביש פריה; התפרקו ויבשו מטה עזה אש אכלתהו.
> יחזקאל יט יג: ועתה שתולה במדבר בארץ ציה וצמא.
> יחזקאל יט יד: ותצא אש ממטה בדיה פריה אכלה ולא היה בה מטה עז שבט למשול:  קינה היא ותהי לקינה.
> יחזקאל כ א: ויהי בשנה השביעית בחמשי בעשור לחדש באו אנשים מזקני ישראל לדרש את יהוה; וישבו לפני.
> יחזקאל כ ב: ויהי דבר יהוה אלי לאמר.
> יחזקאל כ ג: בן אדם דבר את זקני ישראל ואמרת אלהם כה אמר אדני יהוה הלדרש אתי אתם באים:  חי אני אם אדרש לכם נאם אדני יהוה.
> יחזקאל כ ד: התשפט אתם התשפוט בן אדם:  את תועבת אבותם הודיעם.
> יחזקאל כ ה: ואמרת אליהם כה אמר אדני יהוה ביום בחרי בישראל ואשא ידי לזרע בית יעקב ואודע להם בארץ מצרים; ואשא ידי להם לאמר אני יהוה אלהיכם.
> יחזקאל כ ו: ביום ההוא נשאתי ידי להם להוציאם מארץ מצרים:  אל ארץ אשר תרתי להם זבת חלב ודבש צבי היא לכל הארצות.
> יחזקאל כ ז: ואמר אלהם איש שקוצי עיניו השליכו ובגלולי מצרים אל תטמאו:  אני יהוה אלהיכם.
> יחזקאל כ ח: וימרו בי ולא אבו לשמע אלי איש את שקוצי עיניהם לא השליכו ואת גלולי מצרים לא עזבו; ואמר לשפך חמתי עליהם לכלות אפי בהם בתוך ארץ מצרים.
> יחזקאל כ ט: ואעש למען שמי לבלתי החל לעיני הגוים אשר המה בתוכם אשר נודעתי אליהם לעיניהם להוציאם מארץ מצרים.
> יחזקאל כ י: ואוציאם מארץ מצרים; ואבאם אל המדבר.
> יחזקאל כ יא: ואתן להם את חקותי ואת משפטי הודעתי אותם:  אשר יעשה אותם האדם וחי בהם.
> יחזקאל כ יב: וגם את שבתותי נתתי להם להיות לאות ביני וביניהם לדעת כי אני יהוה מקדשם.
> יחזקאל כ יג: וימרו בי בית ישראל במדבר בחקותי לא הלכו ואת משפטי מאסו אשר יעשה אתם האדם וחי בהם ואת שבתתי חללו מאד; ואמר לשפך חמתי עליהם במדבר לכלותם.
> יחזקאל כ יד: ואעשה למען שמי לבלתי החל לעיני הגוים אשר הוצאתים לעיניהם.
> יחזקאל כ טו: וגם אני נשאתי ידי להם במדבר:  לבלתי הביא אותם אל הארץ אשר נתתי זבת חלב ודבש צבי היא לכל הארצות.
> יחזקאל כ טז: יען במשפטי מאסו ואת חקותי לא הלכו בהם ואת שבתותי חללו:  כי אחרי גלוליהם לבם הלך.
> יחזקאל כ יז: ותחס עיני עליהם משחתם; ולא עשיתי אותם כלה במדבר.
> יחזקאל כ יח: ואמר אל בניהם במדבר בחוקי אבותיכם אל תלכו ואת משפטיהם אל תשמרו; ובגלוליהם אל תטמאו.
> יחזקאל כ יט: אני יהוה אלהיכם בחקותי לכו; ואת משפטי שמרו ועשו אותם.
> יחזקאל כ כ: ואת שבתותי קדשו; והיו לאות ביני וביניכם לדעת כי אני יהוה אלהיכם.
> יחזקאל כ כא: וימרו בי הבנים בחקותי לא הלכו ואת משפטי לא שמרו לעשות אותם אשר יעשה אותם האדם וחי בהם את שבתותי חללו; ואמר לשפך חמתי עליהם לכלות אפי בם במדבר.
> יחזקאל כ כב: והשבתי את ידי ואעש למען שמי לבלתי החל לעיני הגוים אשר הוצאתי אותם לעיניהם.
> יחזקאל כ כג: גם אני נשאתי את ידי להם במדבר:  להפיץ אתם בגוים ולזרות אותם בארצות.
> יחזקאל כ כד: יען משפטי לא עשו וחקותי מאסו ואת שבתותי חללו; ואחרי גלולי אבותם היו עיניהם.
> יחזקאל כ כה: וגם אני נתתי להם חקים לא טובים; ומשפטים לא יחיו בהם.
> יחזקאל כ כו: ואטמא אותם במתנותם בהעביר כל פטר רחם:  למען אשמם למען אשר ידעו אשר אני יהוה.
> יחזקאל כ כז: לכן דבר אל בית ישראל בן אדם ואמרת אליהם כה אמר אדני יהוה:  עוד זאת גדפו אותי אבותיכם במעלם בי מעל.
> יחזקאל כ כח: ואביאם אל הארץ אשר נשאתי את ידי לתת אותה להם; ויראו כל גבעה רמה וכל עץ עבת ויזבחו שם את זבחיהם ויתנו שם כעס קרבנם וישימו שם ריח ניחוחיהם ויסיכו שם את נסכיהם.
> יחזקאל כ כט: ואמר אלהם מה הבמה אשר אתם הבאים שם; ויקרא שמה במה עד היום הזה.
> יחזקאל כ ל: לכן אמר אל בית ישראל כה אמר אדני יהוה הבדרך אבותיכם אתם נטמאים; ואחרי שקוציהם אתם זנים.
> יחזקאל כ לא: ובשאת מתנתיכם בהעביר בניכם באש אתם נטמאים לכל גלוליכם עד היום    ואני אדרש לכם בית ישראל:  חי אני נאם אדני יהוה אם אדרש לכם.
> יחזקאל כ לב: והעלה על רוחכם היו לא תהיה:  אשר אתם אמרים נהיה כגוים כמשפחות הארצות לשרת עץ ואבן.
> יחזקאל כ לג: חי אני נאם אדני יהוה:  אם לא ביד חזקה ובזרוע נטויה ובחמה שפוכה אמלוך עליכם.
> יחזקאל כ לד: והוצאתי אתכם מן העמים וקבצתי אתכם מן הארצות אשר נפוצתם בם ביד חזקה ובזרוע נטויה ובחמה שפוכה.
> יחזקאל כ לה: והבאתי אתכם אל מדבר העמים; ונשפטתי אתכם שם פנים אל פנים.
> יחזקאל כ לו: כאשר נשפטתי את אבותיכם במדבר ארץ מצרים כן אשפט אתכם נאם אדני יהוה.
> יחזקאל כ לז: והעברתי אתכם תחת השבט; והבאתי אתכם במסרת הברית.
> יחזקאל כ לח: וברותי מכם המרדים והפושעים בי מארץ מגוריהם אוציא אותם ואל אדמת ישראל לא יבוא; וידעתם כי אני יהוה.
> יחזקאל כ לט: ואתם בית ישראל כה אמר אדני יהוה איש גלוליו לכו עבדו ואחר אם אינכם שמעים אלי; ואת שם קדשי לא תחללו עוד במתנותיכם ובגלוליכם.
> יחזקאל כ מ: כי בהר קדשי בהר מרום ישראל נאם אדני יהוה שם יעבדני כל בית ישראל כלה בארץ:  שם ארצם ושם אדרוש את תרומתיכם ואת ראשית משאותיכם בכל קדשיכם.
> יחזקאל כ מא: בריח ניחח ארצה אתכם בהוציאי אתכם מן העמים וקבצתי אתכם מן הארצות אשר נפצתם בם; ונקדשתי בכם לעיני הגוים.
> יחזקאל כ מב: וידעתם כי אני יהוה בהביאי אתכם אל אדמת ישראל אל הארץ אשר נשאתי את ידי לתת אותה לאבותיכם.
> יחזקאל כ מג: וזכרתם שם את דרכיכם ואת כל עלילותיכם אשר נטמאתם בם; ונקטתם בפניכם בכל רעותיכם אשר עשיתם.
> יחזקאל כ מד: וידעתם כי אני יהוה בעשותי אתכם למען שמי:  לא כדרכיכם הרעים וכעלילותיכם הנשחתות בית ישראל נאם אדני יהוה.
> יחזקאל כא א: ויהי דבר יהוה אלי לאמר.
> יחזקאל כא ב: בן אדם שים פניך דרך תימנה והטף אל דרום; והנבא אל יער השדה נגב.
> יחזקאל כא ג: ואמרת ליער הנגב שמע דבר יהוה:  כה אמר אדני יהוה הנני מצית בך אש ואכלה בך כל עץ לח וכל עץ יבש לא תכבה להבת שלהבת ונצרבו בה כל פנים מנגב צפונה.
> יחזקאל כא ד: וראו כל בשר כי אני יהוה בערתיה:  לא תכבה.
> יחזקאל כא ה: ואמר אהה אדני יהוה; המה אמרים לי הלא ממשל משלים הוא.
> יחזקאל כא ו: ויהי דבר יהוה אלי לאמר.
> יחזקאל כא ז: בן אדם שים פניך אל ירושלם והטף אל מקדשים; והנבא אל אדמת ישראל.
> יחזקאל כא ח: ואמרת לאדמת ישראל כה אמר יהוה הנני אליך והוצאתי חרבי מתערה; והכרתי ממך צדיק ורשע.
> יחזקאל כא ט: יען אשר הכרתי ממך צדיק ורשע; לכן תצא חרבי מתערה אל כל בשר מנגב צפון.
> יחזקאל כא י: וידעו כל בשר כי אני יהוה הוצאתי חרבי מתערה:  לא תשוב עוד.
> יחזקאל כא יא: ואתה בן אדם האנח; בשברון מתנים ובמרירות תאנח לעיניהם.
> יחזקאל כא יב: והיה כי יאמרו אליך על מה אתה נאנח; ואמרת אל שמועה כי באה ונמס כל לב ורפו כל ידים וכהתה כל רוח וכל ברכים תלכנה מים הנה באה ונהיתה נאם אדני יהוה.
> יחזקאל כא יג: ויהי דבר יהוה אלי לאמר.
> יחזקאל כא יד: בן אדם הנבא ואמרת כה אמר אדני:  אמר חרב חרב הוחדה וגם מרוטה.
> יחזקאל כא טו: למען טבח טבח הוחדה למען היה לה ברק מרטה; או נשיש שבט בני מאסת כל עץ.
> יחזקאל כא טז: ויתן אתה למרטה לתפש בכף; היא הוחדה חרב והיא מרטה לתת אותה ביד הורג.
> יחזקאל כא יז: זעק והילל בן אדם כי היא היתה בעמי היא בכל נשיאי ישראל; מגורי אל חרב היו את עמי לכן ספק אל ירך.
> יחזקאל כא יח: כי בחן ומה אם גם שבט מאסת לא יהיה:  נאם אדני יהוה.
> יחזקאל כא יט: ואתה בן אדם הנבא והך כף אל כף; ותכפל חרב שלישתה חרב חללים היא חרב חלל הגדול החדרת להם.
> יחזקאל כא כ: למען למוג לב והרבה המכשלים על כל שעריהם נתתי אבחת חרב; אח עשויה לברק מעטה לטבח.
> יחזקאל כא כא: התאחדי הימני השימי השמילי; אנה פניך מעדות.
> יחזקאל כא כב: וגם אני אכה כפי אל כפי והניחתי חמתי:  אני יהוה דברתי.
> יחזקאל כא כג: ויהי דבר יהוה אלי לאמר.
> יחזקאל כא כד: ואתה בן אדם שים לך שנים דרכים לבוא חרב מלך בבל מארץ אחד יצאו שניהם; ויד ברא בראש דרך עיר ברא.
> יחזקאל כא כה: דרך תשים לבוא חרב את רבת בני עמון; ואת יהודה בירושלם בצורה.
> יחזקאל כא כו: כי עמד מלך בבל אל אם הדרך בראש שני הדרכים לקסם קסם:  קלקל בחצים שאל בתרפים ראה בכבד.
> יחזקאל כא כז: בימינו היה הקסם ירושלם לשום כרים לפתח פה ברצח להרים קול בתרועה לשום כרים על שערים לשפך סללה לבנות דיק.
> יחזקאל כא כח: והיה להם כקסום (כקסם) שוא בעיניהם שבעי שבעות להם; והוא מזכיר עון להתפש.
> יחזקאל כא כט: לכן כה אמר אדני יהוה יען הזכרכם עונכם בהגלות פשעיכם להראות חטאותיכם בכל עלילותיכם יען הזכרכם בכף תתפשו.
> יחזקאל כא ל: ואתה חלל רשע נשיא ישראל אשר בא יומו בעת עון קץ.
> יחזקאל כא לא: כה אמר אדני יהוה הסיר המצנפת והרים העטרה; זאת לא זאת השפלה הגבה והגבה השפיל.
> יחזקאל כא לב: עוה עוה עוה אשימנה; גם זאת לא היה עד בא אשר לו המשפט ונתתיו.
> יחזקאל כא לג: ואתה בן אדם הנבא ואמרת כה אמר אדני יהוה אל בני עמון ואל חרפתם; ואמרת חרב חרב פתוחה לטבח מרוטה להכיל למען ברק.
> יחזקאל כא לד: בחזות לך שוא בקסם לך כזב לתת אותך אל צוארי חללי רשעים אשר בא יומם בעת עון קץ.
> יחזקאל כא לה: השב אל תערה במקום אשר נבראת בארץ מכרותיך אשפט אתך.
> יחזקאל כא לו: ושפכתי עליך זעמי באש עברתי אפיח עליך; ונתתיך ביד אנשים בערים חרשי משחית.
> יחזקאל כא לז: לאש תהיה לאכלה דמך יהיה בתוך הארץ; לא תזכרי כי אני יהוה דברתי.
> יחזקאל כב א: ויהי דבר יהוה אלי לאמר.
> יחזקאל כב ב: ואתה בן אדם התשפט התשפט את עיר הדמים; והודעתה את כל תועבותיה.
> יחזקאל כב ג: ואמרת כה אמר אדני יהוה עיר שפכת דם בתוכה לבוא עתה; ועשתה גלולים עליה לטמאה.
> יחזקאל כב ד: בדמך אשר שפכת אשמת ובגלוליך אשר עשית טמאת ותקריבי ימיך ותבוא עד שנותיך; על כן נתתיך חרפה לגוים וקלסה לכל הארצות.
> יחזקאל כב ה: הקרבות והרחקות ממך יתקלסו בך טמאת השם רבת המהומה.
> יחזקאל כב ו: הנה נשיאי ישראל איש לזרעו היו בך למען שפך דם.
> יחזקאל כב ז: אב ואם הקלו בך לגר עשו בעשק בתוכך; יתום ואלמנה הונו בך.
> יחזקאל כב ח: קדשי בזית; ואת שבתתי חללת.
> יחזקאל כב ט: אנשי רכיל היו בך למען שפך דם; ואל ההרים אכלו בך זמה עשו בתוכך.
> יחזקאל כב י: ערות אב גלה בך; טמאת הנדה ענו בך.
> יחזקאל כב יא: ואיש את אשת רעהו עשה תועבה ואיש את כלתו טמא בזמה; ואיש את אחתו בת אביו ענה בך.
> יחזקאל כב יב: שחד לקחו בך למען שפך דם; נשך ותרבית לקחת ותבצעי רעיך בעשק ואתי שכחת נאם אדני יהוה.
> יחזקאל כב יג: והנה הכיתי כפי אל בצעך אשר עשית; ועל דמך אשר היו בתוכך.
> יחזקאל כב יד: היעמד לבך אם תחזקנה ידיך לימים אשר אני עשה אותך; אני יהוה דברתי ועשיתי.
> יחזקאל כב טו: והפיצותי אותך בגוים וזריתיך בארצות; והתמתי טמאתך ממך.
> יחזקאל כב טז: ונחלת בך לעיני גוים; וידעת כי אני יהוה.
> יחזקאל כב יז: ויהי דבר יהוה אלי לאמר.
> יחזקאל כב יח: בן אדם היו לי בית ישראל לסוג (לסיג):  כלם נחשת ובדיל וברזל ועופרת בתוך כור סגים כסף היו.
> יחזקאל כב יט: לכן כה אמר אדני יהוה יען היות כלכם לסגים; לכן הנני קבץ אתכם אל תוך ירושלם.
> יחזקאל כב כ: קבצת כסף ונחשת וברזל ועופרת ובדיל אל תוך כור לפחת עליו אש להנתיך; כן אקבץ באפי ובחמתי והנחתי והתכתי אתכם.
> יחזקאל כב כא: וכנסתי אתכם ונפחתי עליכם באש עברתי; ונתכתם בתוכה.
> יחזקאל כב כב: כהתוך כסף בתוך כור כן תתכו בתוכה; וידעתם כי אני יהוה שפכתי חמתי עליכם.
> יחזקאל כב כג: ויהי דבר יהוה אלי לאמר.
> יחזקאל כב כד: בן אדם אמר לה את ארץ לא מטהרה היא:  לא גשמה ביום זעם.
> יחזקאל כב כה: קשר נביאיה בתוכה כארי שואג טרף טרף; נפש אכלו חסן ויקר יקחו אלמנותיה הרבו בתוכה.
> יחזקאל כב כו: כהניה חמסו תורתי ויחללו קדשי בין קדש לחל לא הבדילו ובין הטמא לטהור לא הודיעו; ומשבתותי העלימו עיניהם ואחל בתוכם.
> יחזקאל כב כז: שריה בקרבה כזאבים טרפי טרף לשפך דם לאבד נפשות למען בצע בצע.
> יחזקאל כב כח: ונביאיה טחו להם תפל חזים שוא וקסמים להם כזב; אמרים כה אמר אדני יהוה ויהוה לא דבר.
> יחזקאל כב כט: עם הארץ עשקו עשק וגזלו גזל; ועני ואביון הונו ואת הגר עשקו בלא משפט.
> יחזקאל כב ל: ואבקש מהם איש גדר גדר ועמד בפרץ לפני בעד הארץ לבלתי שחתה; ולא מצאתי.
> יחזקאל כב לא: ואשפך עליהם זעמי באש עברתי כליתים; דרכם בראשם נתתי נאם אדני יהוה.
> יחזקאל כג א: ויהי דבר יהוה אלי לאמר.
> יחזקאל כג ב: בן אדם שתים נשים בנות אם אחת היו.
> יחזקאל כג ג: ותזנינה במצרים בנעוריהן זנו; שמה מעכו שדיהן ושם עשו דדי בתוליהן.
> יחזקאל כג ד: ושמותן אהלה הגדולה ואהליבה אחותה ותהיינה לי ותלדנה בנים ובנות; ושמותן שמרון אהלה וירושלם אהליבה.
> יחזקאל כג ה: ותזן אהלה תחתי; ותעגב על מאהביה אל אשור קרובים.
> יחזקאל כג ו: לבשי תכלת פחות וסגנים בחורי חמד כלם; פרשים רכבי סוסים.
> יחזקאל כג ז: ותתן תזנותיה עליהם מבחר בני אשור כלם; ובכל אשר עגבה בכל גלוליהם נטמאה.
> יחזקאל כג ח: ואת תזנותיה ממצרים לא עזבה כי אותה שכבו בנעוריה והמה עשו דדי בתוליה; וישפכו תזנותם עליה.
> יחזקאל כג ט: לכן נתתיה ביד מאהביה ביד בני אשור אשר עגבה עליהם.
> יחזקאל כג י: המה גלו ערותה בניה ובנותיה לקחו ואותה בחרב הרגו; ותהי שם לנשים ושפוטים עשו בה.
> יחזקאל כג יא: ותרא אחותה אהליבה ותשחת עגבתה ממנה; ואת תזנותיה מזנוני אחותה.
> יחזקאל כג יב: אל בני אשור עגבה פחות וסגנים קרבים לבשי מכלול פרשים רכבי סוסים בחורי חמד כלם.
> יחזקאל כג יג: וארא כי נטמאה:  דרך אחד לשתיהן.
> יחזקאל כג יד: ותוסף אל תזנותיה; ותרא אנשי מחקה על הקיר צלמי כשדיים (כשדים) חקקים בששר.
> יחזקאל כג טו: חגורי אזור במתניהם סרוחי טבולים בראשיהם מראה שלשים כלם:  דמות בני בבל כשדים ארץ מולדתם.
> יחזקאל כג טז: ותעגב (ותעגבה) עליהם למראה עיניה; ותשלח מלאכים אליהם כשדימה.
> יחזקאל כג יז: ויבאו אליה בני בבל למשכב דדים ויטמאו אותה בתזנותם; ותטמא בם ותקע נפשה מהם.
> יחזקאל כג יח: ותגל תזנותיה ותגל את ערותה; ותקע נפשי מעליה כאשר נקעה נפשי מעל אחותה.
> יחזקאל כג יט: ותרבה את תזנותיה לזכר את ימי נעוריה אשר זנתה בארץ מצרים.
> יחזקאל כג כ: ותעגבה על פלגשיהם אשר בשר חמורים בשרם וזרמת סוסים זרמתם.
> יחזקאל כג כא: ותפקדי את זמת נעוריך; בעשות ממצרים דדיך למען שדי נעוריך.
> יחזקאל כג כב: לכן אהליבה כה אמר אדני יהוה הנני מעיר את מאהביך עליך את אשר נקעה נפשך מהם; והבאתים עליך מסביב.
> יחזקאל כג כג: בני בבל וכל כשדים פקוד ושוע וקוע כל בני אשור אותם; בחורי חמד פחות וסגנים כלם שלשים וקרואים רכבי סוסים כלם.
> יחזקאל כג כד: ובאו עליך הצן רכב וגלגל ובקהל עמים צנה ומגן וקובע ישימו עליך סביב; ונתתי לפניהם משפט ושפטוך במשפטיהם.
> יחזקאל כג כה: ונתתי קנאתי בך ועשו אותך בחמה אפך ואזניך יסירו ואחריתך בחרב תפול; המה בניך ובנותיך יקחו ואחריתך תאכל באש.
> יחזקאל כג כו: והפשיטוך את בגדיך; ולקחו כלי תפארתך.
> יחזקאל כג כז: והשבתי זמתך ממך ואת זנותך מארץ מצרים; ולא תשאי עיניך אליהם ומצרים לא תזכרי עוד.
> יחזקאל כג כח: כי כה אמר אדני יהוה הנני נתנך ביד אשר שנאת ביד אשר נקעה נפשך מהם.
> יחזקאל כג כט: ועשו אותך בשנאה ולקחו כל יגיעך ועזבוך עירם ועריה; ונגלה ערות זנוניך וזמתך ותזנותיך.
> יחזקאל כג ל: עשה אלה לך בזנותך אחרי גוים על אשר נטמאת בגלוליהם.
> יחזקאל כג לא: בדרך אחותך הלכת; ונתתי כוסה בידך.
> יחזקאל כג לב: כה אמר אדני יהוה כוס אחותך תשתי העמקה והרחבה; תהיה לצחק וללעג מרבה להכיל.
> יחזקאל כג לג: שכרון ויגון תמלאי; כוס שמה ושממה כוס אחותך שמרון.
> יחזקאל כג לד: ושתית אותה ומצית ואת חרשיה תגרמי ושדיך תנתקי:  כי אני דברתי נאם אדני יהוה.
> יחזקאל כג לה: לכן כה אמר אדני יהוה יען שכחת אותי ותשליכי אותי אחרי גוך; וגם את שאי זמתך ואת תזנותיך.
> יחזקאל כג לו: ויאמר יהוה אלי בן אדם התשפוט את אהלה ואת אהליבה; והגד להן את תועבותיהן.
> יחזקאל כג לז: כי נאפו ודם בידיהן ואת גלוליהן נאפו; וגם את בניהן אשר ילדו לי העבירו להם לאכלה.
> יחזקאל כג לח: עוד זאת עשו לי:  טמאו את מקדשי ביום ההוא ואת שבתותי חללו.
> יחזקאל כג לט: ובשחטם את בניהם לגלוליהם ויבאו אל מקדשי ביום ההוא לחללו; והנה כה עשו בתוך ביתי.
> יחזקאל כג מ: ואף כי תשלחנה לאנשים באים ממרחק אשר מלאך שלוח אליהם והנה באו לאשר רחצת כחלת עיניך ועדית עדי.
> יחזקאל כג מא: וישבת על מטה כבודה ושלחן ערוך לפניה; וקטרתי ושמני שמת עליה.
> יחזקאל כג מב: וקול המון שלו בה ואל אנשים מרב אדם מובאים סובאים (סבאים) ממדבר; ויתנו צמידים אל ידיהן ועטרת תפארת על ראשיהן.
> יחזקאל כג מג: ואמר לבלה נאופים; עת (עתה) יזנה (יזנו) תזנותה והיא.
> יחזקאל כג מד: ויבוא אליה כבוא אל אשה זונה; כן באו אל אהלה ואל אהליבה אשת הזמה.
> יחזקאל כג מה: ואנשים צדיקם המה ישפטו אותהם משפט נאפות ומשפט שפכות דם:  כי נאפת הנה ודם בידיהן.
> יחזקאל כג מו: כי כה אמר אדני יהוה:  העלה עליהם קהל ונתן אתהן לזעוה ולבז.
> יחזקאל כג מז: ורגמו עליהן אבן קהל וברא אותהן בחרבותם; בניהם ובנותיהם יהרגו ובתיהן באש ישרפו.
> יחזקאל כג מח: והשבתי זמה מן הארץ; ונוסרו כל הנשים ולא תעשינה כזמתכנה.
> יחזקאל כג מט: ונתנו זמתכנה עליכן וחטאי גלוליכן תשאינה; וידעתם כי אני אדני יהוה.
> יחזקאל כד א: ויהי דבר יהוה אלי בשנה התשיעית בחדש העשירי בעשור לחדש לאמר.
> יחזקאל כד ב: בן אדם כתוב (כתב) לך את שם היום את עצם היום הזה:  סמך מלך בבל אל ירושלם בעצם היום הזה.
> יחזקאל כד ג: ומשל אל בית המרי משל ואמרת אליהם כה אמר אדני יהוה:  שפת הסיר שפת וגם יצק בו מים.
> יחזקאל כד ד: אסף נתחיה אליה כל נתח טוב ירך וכתף; מבחר עצמים מלא.
> יחזקאל כד ה: מבחר הצאן לקוח וגם דור העצמים תחתיה; רתח רתחיה גם בשלו עצמיה בתוכה.
> יחזקאל כד ו: לכן כה אמר אדני יהוה אוי עיר הדמים סיר אשר חלאתה בה וחלאתה לא יצאה ממנה; לנתחיה לנתחיה הוציאה לא נפל עליה גורל.
> יחזקאל כד ז: כי דמה בתוכה היה על צחיח סלע שמתהו; לא שפכתהו על הארץ לכסות עליו עפר.
> יחזקאל כד ח: להעלות חמה לנקם נקם נתתי את דמה על צחיח סלע לבלתי הכסות.
> יחזקאל כד ט: לכן כה אמר אדני יהוה אוי עיר הדמים; גם אני אגדיל המדורה.
> יחזקאל כד י: הרבה העצים הדלק האש התם הבשר; והרקח המרקחה והעצמות יחרו.
> יחזקאל כד יא: והעמידה על גחליה רקה:  למען תחם וחרה נחשתה ונתכה בתוכה טמאתה תתם חלאתה.
> יחזקאל כד יב: תאנים הלאת ולא תצא ממנה רבת חלאתה באש חלאתה.
> יחזקאל כד יג: בטמאתך זמה:  יען טהרתיך ולא טהרת מטמאתך לא תטהרי עוד עד הניחי את חמתי בך.
> יחזקאל כד יד: אני יהוה דברתי באה ועשיתי לא אפרע ולא אחוס ולא אנחם:  כדרכיך וכעלילותיך שפטוך נאם אדני יהוה.
> יחזקאל כד טו: ויהי דבר יהוה אלי לאמר.
> יחזקאל כד טז: בן אדם הנני לקח ממך את מחמד עיניך במגפה; ולא תספד ולא תבכה ולוא תבוא דמעתך.
> יחזקאל כד יז: האנק דם מתים אבל לא תעשה פארך חבוש עליך ונעליך תשים ברגליך; ולא תעטה על שפם ולחם אנשים לא תאכל.
> יחזקאל כד יח: ואדבר אל העם בבקר ותמת אשתי בערב; ואעש בבקר כאשר צויתי.
> יחזקאל כד יט: ויאמרו אלי העם:  הלא תגיד לנו מה אלה לנו כי אתה עשה.
> יחזקאל כד כ: ואמר אליהם:  דבר יהוה היה אלי לאמר.
> יחזקאל כד כא: אמר לבית ישראל כה אמר אדני יהוה הנני מחלל את מקדשי גאון עזכם מחמד עיניכם ומחמל נפשכם; ובניכם ובנותיכם אשר עזבתם בחרב יפלו.
> יחזקאל כד כב: ועשיתם כאשר עשיתי:  על שפם לא תעטו ולחם אנשים לא תאכלו.
> יחזקאל כד כג: ופארכם על ראשיכם ונעליכם ברגליכם לא תספדו ולא תבכו; ונמקתם בעונתיכם ונהמתם איש אל אחיו.
> יחזקאל כד כד: והיה יחזקאל לכם למופת ככל אשר עשה תעשו:  בבואה וידעתם כי אני אדני יהוה.
> יחזקאל כד כה: ואתה בן אדם הלוא ביום קחתי מהם את מעוזם משוש תפארתם:  את מחמד עיניהם ואת משא נפשם בניהם ובנותיהם.
> יחזקאל כד כו: ביום ההוא יבוא הפליט אליך להשמעות אזנים.
> יחזקאל כד כז: ביום ההוא יפתח פיך את הפליט ותדבר ולא תאלם עוד; והיית להם למופת וידעו כי אני יהוה.
> יחזקאל כה א: ויהי דבר יהוה אלי לאמר.
> יחזקאל כה ב: בן אדם שים פניך אל בני עמון; והנבא עליהם.
> יחזקאל כה ג: ואמרת לבני עמון שמעו דבר אדני יהוה:  כה אמר אדני יהוה יען אמרך האח אל מקדשי כי נחל ואל אדמת ישראל כי נשמה ואל בית יהודה כי הלכו בגולה.
> יחזקאל כה ד: לכן הנני נתנך לבני קדם למורשה וישבו טירותיהם בך ונתנו בך משכניהם; המה יאכלו פריך והמה ישתו חלבך.
> יחזקאל כה ה: ונתתי את רבה לנוה גמלים ואת בני עמון למרבץ צאן; וידעתם כי אני יהוה.
> יחזקאל כה ו: כי כה אמר אדני יהוה יען מחאך יד ורקעך ברגל; ותשמח בכל שאטך בנפש אל אדמת ישראל.
> יחזקאל כה ז: לכן הנני נטיתי את ידי עליך ונתתיך לבג (לבז) לגוים והכרתיך מן העמים והאבדתיך מן הארצות; אשמידך וידעת כי אני יהוה.
> יחזקאל כה ח: כה אמר אדני יהוה:  יען אמר מואב ושעיר הנה ככל הגוים בית יהודה.
> יחזקאל כה ט: לכן הנני פתח את כתף מואב מהערים מעריו מקצהו:  צבי ארץ בית הישימת בעל מעון וקריתמה (וקריתימה).
> יחזקאל כה י: לבני קדם על בני עמון ונתתיה למורשה למען לא תזכר בני עמון בגוים.
> יחזקאל כה יא: ובמואב אעשה שפטים; וידעו כי אני יהוה.
> יחזקאל כה יב: כה אמר אדני יהוה יען עשות אדום בנקם נקם לבית יהודה ויאשמו אשום ונקמו בהם.
> יחזקאל כה יג: לכן כה אמר אדני יהוה ונטתי ידי על אדום והכרתי ממנה אדם ובהמה; ונתתיה חרבה מתימן ודדנה בחרב יפלו.
> יחזקאל כה יד: ונתתי את נקמתי באדום ביד עמי ישראל ועשו באדום כאפי וכחמתי; וידעו את נקמתי נאם אדני יהוה.
> יחזקאל כה טו: כה אמר אדני יהוה יען עשות פלשתים בנקמה; וינקמו נקם בשאט בנפש למשחית איבת עולם.
> יחזקאל כה טז: לכן כה אמר אדני יהוה הנני נוטה ידי על פלשתים והכרתי את כרתים; והאבדתי את שארית חוף הים.
> יחזקאל כה יז: ועשיתי בם נקמות גדלות בתוכחות חמה; וידעו כי אני יהוה בתתי את נקמתי בם.
> יחזקאל כו א: ויהי בעשתי עשרה שנה באחד לחדש היה דבר יהוה אלי לאמר.
> יחזקאל כו ב: בן אדם יען אשר אמרה צר על ירושלם האח נשברה דלתות העמים נסבה אלי:  אמלאה החרבה.
> יחזקאל כו ג: לכן כה אמר אדני יהוה הנני עליך צר; והעליתי עליך גוים רבים כהעלות הים לגליו.
> יחזקאל כו ד: ושחתו חמות צר והרסו מגדליה וסחיתי עפרה ממנה; ונתתי אותה לצחיח סלע.
> יחזקאל כו ה: משטח חרמים תהיה בתוך הים כי אני דברתי נאם אדני יהוה; והיתה לבז לגוים.
> יחזקאל כו ו: ובנותיה אשר בשדה בחרב תהרגנה; וידעו כי אני יהוה.
> יחזקאל כו ז: כי כה אמר אדני יהוה הנני מביא אל צר נבוכדראצר מלך בבל מצפון מלך מלכים בסוס וברכב ובפרשים וקהל ועם רב.
> יחזקאל כו ח: בנותיך בשדה בחרב יהרג; ונתן עליך דיק ושפך עליך סללה והקים עליך צנה.
> יחזקאל כו ט: ומחי קבלו יתן בחמותיך; ומגדלתיך יתץ בחרבותיו.
> יחזקאל כו י: משפעת סוסיו יכסך אבקם; מקול פרש וגלגל ורכב תרעשנה חומותיך בבאו בשעריך כמבואי עיר מבקעה.
> יחזקאל כו יא: בפרסות סוסיו ירמס את כל חוצותיך; עמך בחרב יהרג ומצבות עזך לארץ תרד.
> יחזקאל כו יב: ושללו חילך ובזזו רכלתך והרסו חומותיך ובתי חמדתך יתצו; ואבניך ועציך ועפרך בתוך מים ישימו.
> יחזקאל כו יג: והשבתי המון שיריך; וקול כנוריך לא ישמע עוד.
> יחזקאל כו יד: ונתתיך לצחיח סלע משטח חרמים תהיה לא תבנה עוד:  כי אני יהוה דברתי נאם אדני יהוה.
> יחזקאל כו טו: כה אמר אדני יהוה לצור:  הלא מקול מפלתך באנק חלל בהרג הרג בתוכך ירעשו האיים.
> יחזקאל כו טז: וירדו מעל כסאותם כל נשיאי הים והסירו את מעיליהם ואת בגדי רקמתם יפשטו; חרדות ילבשו על הארץ ישבו וחרדו לרגעים ושממו עליך.
> יחזקאל כו יז: ונשאו עליך קינה ואמרו לך איך אבדת נושבת מימים:  העיר ההללה אשר היתה חזקה בים היא וישביה אשר נתנו חתיתם לכל יושביה.
> יחזקאל כו יח: עתה יחרדו האין יום מפלתך; ונבהלו האיים אשר בים מצאתך.
> יחזקאל כו יט: כי כה אמר אדני יהוה בתתי אתך עיר נחרבת כערים אשר לא נושבו; בהעלות עליך את תהום וכסוך המים הרבים.
> יחזקאל כו כ: והורדתיך את יורדי בור אל עם עולם והושבתיך בארץ תחתיות כחרבות מעולם את יורדי בור למען לא תשבי; ונתתי צבי בארץ חיים.
> יחזקאל כו כא: בלהות אתנך ואינך; ותבקשי ולא תמצאי עוד לעולם נאם אדני יהוה.
> יחזקאל כז א: ויהי דבר יהוה אלי לאמר.
> יחזקאל כז ב: ואתה בן אדם שא על צר קינה.
> יחזקאל כז ג: ואמרת לצור הישבתי (הישבת) על מבואת ים רכלת העמים אל איים רבים;    כה אמר אדני יהוה צור את אמרת אני כלילת יפי.
> יחזקאל כז ד: בלב ימים גבוליך; בניך כללו יפיך.
> יחזקאל כז ה: ברושים משניר בנו לך את כל לחתים; ארז מלבנון לקחו לעשות תרן עליך.
> יחזקאל כז ו: אלונים מבשן עשו משוטיך; קרשך עשו שן בת אשרים מאיי כתים.
> יחזקאל כז ז: שש ברקמה ממצרים היה מפרשך להיות לך לנס; תכלת וארגמן מאיי אלישה היה מכסך.
> יחזקאל כז ח: ישבי צידון וארוד היו שטים לך; חכמיך צור היו בך המה חבליך.
> יחזקאל כז ט: זקני גבל וחכמיה היו בך מחזיקי בדקך; כל אניות הים ומלחיהם היו בך לערב מערבך.
> יחזקאל כז י: פרס ולוד ופוט היו בחילך אנשי מלחמתך; מגן וכובע תלו בך המה נתנו הדרך.
> יחזקאל כז יא: בני ארוד וחילך על חומותיך סביב וגמדים במגדלותיך היו; שלטיהם תלו על חומותיך סביב המה כללו יפיך.
> יחזקאל כז יב: תרשיש סחרתך מרב כל הון; בכסף ברזל בדיל ועופרת נתנו עזבוניך.
> יחזקאל כז יג: יון תבל ומשך המה רכליך; בנפש אדם וכלי נחשת נתנו מערבך.
> יחזקאל כז יד: מבית תוגרמה סוסים ופרשים ופרדים נתנו עזבוניך.
> יחזקאל כז טו: בני דדן רכליך איים רבים סחרת ידך; קרנות שן והובנים (והבנים) השיבו אשכרך.
> יחזקאל כז טז: ארם סחרתך מרב מעשיך; בנפך ארגמן ורקמה ובוץ וראמת וכדכד נתנו בעזבוניך.
> יחזקאל כז יז: יהודה וארץ ישראל המה רכליך; בחטי מנית ופנג ודבש ושמן וצרי נתנו מערבך.
> יחזקאל כז יח: דמשק סחרתך ברב מעשיך מרב כל הון; ביין חלבון וצמר צחר.
> יחזקאל כז יט: ודן ויון מאוזל בעזבוניך נתנו; ברזל עשות קדה וקנה במערבך היה.
> יחזקאל כז כ: דדן רכלתך בבגדי חפש לרכבה.
> יחזקאל כז כא: ערב וכל נשיאי קדר המה סחרי ידך; בכרים ואילם ועתודים בם סחריך.
> יחזקאל כז כב: רכלי שבא ורעמה המה רכליך; בראש כל בשם ובכל אבן יקרה וזהב נתנו עזבוניך.
> יחזקאל כז כג: חרן וכנה ועדן רכלי שבא; אשור כלמד רכלתך.
> יחזקאל כז כד: המה רכליך במכללים בגלומי תכלת ורקמה ובגנזי ברמים; בחבלים חבשים וארזים במרכלתך.
> יחזקאל כז כה: אניות תרשיש שרותיך מערבך; ותמלאי ותכבדי מאד בלב ימים.
> יחזקאל כז כו: במים רבים הבאוך השטים אתך; רוח הקדים שברך בלב ימים.
> יחזקאל כז כז: הונך ועזבוניך מערבך מלחיך וחבליך; מחזיקי בדקך וערבי מערבך וכל אנשי מלחמתך אשר בך ובכל קהלך אשר בתוכך יפלו בלב ימים ביום מפלתך.
> יחזקאל כז כח: לקול זעקת חבליך ירעשו מגרשות.
> יחזקאל כז כט: וירדו מאניותיהם כל תפשי משוט מלחים כל חבלי הים:  אל הארץ יעמדו.
> יחזקאל כז ל: והשמיעו עליך בקולם ויזעקו מרה; ויעלו עפר על ראשיהם באפר יתפלשו.
> יחזקאל כז לא: והקריחו אליך קרחה וחגרו שקים; ובכו אליך במר נפש מספד מר.
> יחזקאל כז לב: ונשאו אליך בניהם קינה וקוננו עליך:  מי כצור כדמה בתוך הים.
> יחזקאל כז לג: בצאת עזבוניך מימים השבעת עמים רבים; ברב הוניך ומערביך העשרת מלכי ארץ.
> יחזקאל כז לד: עת נשברת מימים במעמקי מים; מערבך וכל קהלך בתוכך נפלו.
> יחזקאל כז לה: כל ישבי האיים שממו עליך; ומלכיהם שערו שער רעמו פנים.
> יחזקאל כז לו: סחרים בעמים שרקו עליך; בלהות היית ואינך עד עולם.
> יחזקאל כח א: ויהי דבר יהוה אלי לאמר.
> יחזקאל כח ב: בן אדם אמר לנגיד צר כה אמר אדני יהוה יען גבה לבך ותאמר אל אני מושב אלהים ישבתי בלב ימים; ואתה אדם ולא אל ותתן לבך כלב אלהים.
> יחזקאל כח ג: הנה חכם אתה מדנאל (מדניאל):  כל סתום לא עממוך.
> יחזקאל כח ד: בחכמתך ובתבונתך עשית לך חיל; ותעש זהב וכסף באוצרותיך.
> יחזקאל כח ה: ברב חכמתך ברכלתך הרבית חילך; ויגבה לבבך בחילך.
> יחזקאל כח ו: לכן כה אמר אדני יהוה:  יען תתך את לבבך כלב אלהים.
> יחזקאל כח ז: לכן הנני מביא עליך זרים עריצי גוים; והריקו חרבותם על יפי חכמתך וחללו יפעתך.
> יחזקאל כח ח: לשחת יורדוך; ומתה ממותי חלל בלב ימים.
> יחזקאל כח ט: האמר תאמר אלהים אני לפני הרגך:  ואתה אדם ולא אל ביד מחלליך.
> יחזקאל כח י: מותי ערלים תמות ביד זרים:  כי אני דברתי נאם אדני יהוה.
> יחזקאל כח יא: ויהי דבר יהוה אלי לאמר.
> יחזקאל כח יב: בן אדם שא קינה על מלך צור; ואמרת לו כה אמר אדני יהוה אתה חותם תכנית מלא חכמה וכליל יפי.
> יחזקאל כח יג: בעדן גן אלהים היית כל אבן יקרה מסכתך אדם פטדה ויהלם תרשיש שהם וישפה ספיר נפך וברקת וזהב; מלאכת תפיך ונקביך בך ביום הבראך כוננו.
> יחזקאל כח יד: את כרוב ממשח הסוכך; ונתתיך בהר קדש אלהים היית בתוך אבני אש התהלכת.
> יחזקאל כח טו: תמים אתה בדרכיך מיום הבראך עד נמצא עולתה בך.
> יחזקאל כח טז: ברב רכלתך מלו תוכך חמס ותחטא; ואחללך מהר אלהים ואבדך כרוב הסכך מתוך אבני אש.
> יחזקאל כח יז: גבה לבך ביפיך שחת חכמתך על יפעתך; על ארץ השלכתיך לפני מלכים נתתיך לראוה בך.
> יחזקאל כח יח: מרב עוניך בעול רכלתך חללת מקדשיך; ואוצא אש מתוכך היא אכלתך ואתנך לאפר על הארץ לעיני כל ראיך.
> יחזקאל כח יט: כל יודעיך בעמים שממו עליך; בלהות היית ואינך עד עולם.
> יחזקאל כח כ: ויהי דבר יהוה אלי לאמר.
> יחזקאל כח כא: בן אדם שים פניך אל צידון והנבא עליה.
> יחזקאל כח כב: ואמרת כה אמר אדני יהוה הנני עליך צידון ונכבדתי בתוכך; וידעו כי אני יהוה בעשותי בה שפטים ונקדשתי בה.
> יחזקאל כח כג: ושלחתי בה דבר ודם בחוצותיה ונפלל חלל בתוכה בחרב עליה מסביב; וידעו כי אני יהוה.
> יחזקאל כח כד: ולא יהיה עוד לבית ישראל סלון ממאיר וקוץ מכאב מכל סביבתם השאטים אותם; וידעו כי אני אדני יהוה.
> יחזקאל כח כה: כה אמר אדני יהוה בקבצי את בית ישראל מן העמים אשר נפצו בם ונקדשתי בם לעיני הגוים; וישבו על אדמתם אשר נתתי לעבדי ליעקב.
> יחזקאל כח כו: וישבו עליה לבטח ובנו בתים ונטעו כרמים וישבו לבטח:  בעשותי שפטים בכל השאטים אתם מסביבותם וידעו כי אני יהוה אלהיהם.
> יחזקאל כט א: בשנה העשרית בעשרי בשנים עשר לחדש היה דבר יהוה אלי לאמר.
> יחזקאל כט ב: בן אדם שים פניך על פרעה מלך מצרים; והנבא עליו ועל מצרים כלה.
> יחזקאל כט ג: דבר ואמרת כה אמר אדני יהוה הנני עליך פרעה מלך מצרים התנים הגדול הרבץ בתוך יאריו:  אשר אמר לי יארי ואני עשיתני.
> יחזקאל כט ד: ונתתי חחיים (חחים) בלחייך והדבקתי דגת יאריך בקשקשתיך; והעליתיך מתוך יאריך ואת כל דגת יאריך בקשקשתיך תדבק.
> יחזקאל כט ה: ונטשתיך המדברה אותך ואת כל דגת יאריך על פני השדה תפול לא תאסף ולא תקבץ לחית הארץ ולעוף השמים נתתיך לאכלה.
> יחזקאל כט ו: וידעו כל ישבי מצרים כי אני יהוה יען היותם משענת קנה לבית ישראל.
> יחזקאל כט ז: בתפשם בך בכפך (בכף) תרוץ ובקעת להם כל כתף; ובהשענם עליך תשבר והעמדת להם כל מתנים.
> יחזקאל כט ח: לכן כה אמר אדני יהוה הנני מביא עליך חרב; והכרתי ממך אדם ובהמה.
> יחזקאל כט ט: והיתה ארץ מצרים לשממה וחרבה וידעו כי אני יהוה:  יען אמר יאר לי ואני עשיתי.
> יחזקאל כט י: לכן הנני אליך ואל יאריך; ונתתי את ארץ מצרים לחרבות חרב שממה ממגדל סונה ועד גבול כוש.
> יחזקאל כט יא: לא תעבר בה רגל אדם ורגל בהמה לא תעבר בה; ולא תשב ארבעים שנה.
> יחזקאל כט יב: ונתתי את ארץ מצרים שממה בתוך ארצות נשמות ועריה בתוך ערים מחרבות תהיין שממה ארבעים שנה; והפצתי את מצרים בגוים וזריתים בארצות.
> יחזקאל כט יג: כי כה אמר אדני יהוה:  מקץ ארבעים שנה אקבץ את מצרים מן העמים אשר נפצו שמה.
> יחזקאל כט יד: ושבתי את שבות מצרים והשבתי אתם ארץ פתרוס על ארץ מכורתם; והיו שם ממלכה שפלה.
> יחזקאל כט טו: מן הממלכות תהיה שפלה ולא תתנשא עוד על הגוים; והמעטתים לבלתי רדות בגוים.
> יחזקאל כט טז: ולא יהיה עוד לבית ישראל למבטח מזכיר עון בפנותם אחריהם; וידעו כי אני אדני יהוה.
> יחזקאל כט יז: ויהי בעשרים ושבע שנה בראשון באחד לחדש; היה דבר יהוה אלי לאמר.
> יחזקאל כט יח: בן אדם נבוכדראצר מלך בבל העביד את חילו עבדה גדולה אל צר כל ראש מקרח וכל כתף מרוטה; ושכר לא היה לו ולחילו מצר על העבדה אשר עבד עליה.
> יחזקאל כט יט: לכן כה אמר אדני יהוה הנני נתן לנבוכדראצר מלך בבל את ארץ מצרים; ונשא המנה ושלל שללה ובזז בזה והיתה שכר לחילו.
> יחזקאל כט כ: פעלתו אשר עבד בה נתתי לו את ארץ מצרים אשר עשו לי נאם אדני יהוה.
> יחזקאל כט כא: ביום ההוא אצמיח קרן לבית ישראל ולך אתן פתחון פה בתוכם; וידעו כי אני יהוה.
> יחזקאל ל א: ויהי דבר יהוה אלי לאמר.
> יחזקאל ל ב: בן אדם הנבא ואמרת כה אמר אדני יהוה:  הילילו הה ליום.
> יחזקאל ל ג: כי קרוב יום וקרוב יום ליהוה:  יום ענן עת גוים יהיה.
> יחזקאל ל ד: ובאה חרב במצרים והיתה חלחלה בכוש בנפל חלל במצרים; ולקחו המונה ונהרסו יסדותיה.
> יחזקאל ל ה: כוש ופוט ולוד וכל הערב וכוב ובני ארץ הברית אתם בחרב יפלו.
> יחזקאל ל ו: כה אמר יהוה ונפלו סמכי מצרים וירד גאון עזה; ממגדל סונה בחרב יפלו בה נאם אדני יהוה.
> יחזקאל ל ז: ונשמו בתוך ארצות נשמות; ועריו בתוך ערים נחרבות תהיינה.
> יחזקאל ל ח: וידעו כי אני יהוה בתתי אש במצרים ונשברו כל עזריה.
> יחזקאל ל ט: ביום ההוא יצאו מלאכים מלפני בצים להחריד את כוש בטח; והיתה חלחלה בהם ביום מצרים כי הנה באה.
> יחזקאל ל י: כה אמר אדני יהוה:  והשבתי את המון מצרים ביד נבוכדראצר מלך בבל.
> יחזקאל ל יא: הוא ועמו אתו עריצי גוים מובאים לשחת הארץ; והריקו חרבותם על מצרים ומלאו את הארץ חלל.
> יחזקאל ל יב: ונתתי יארים חרבה ומכרתי את הארץ ביד רעים; והשמתי ארץ ומלאה ביד זרים אני יהוה דברתי.
> יחזקאל ל יג: כה אמר אדני יהוה והאבדתי גלולים והשבתי אלילים מנף ונשיא מארץ מצרים לא יהיה עוד; ונתתי יראה בארץ מצרים.
> יחזקאל ל יד: והשמתי את פתרוס ונתתי אש בצען; ועשיתי שפטים בנא.
> יחזקאל ל טו: ושפכתי חמתי על סין מעוז מצרים; והכרתי את המון נא.
> יחזקאל ל טז: ונתתי אש במצרים חול תחיל (תחול) סין ונא תהיה להבקע; ונף צרי יומם.
> יחזקאל ל יז: בחורי און ופי בסת בחרב יפלו; והנה בשבי תלכנה.
> יחזקאל ל יח: ובתחפנחס חשך היום בשברי שם את מטות מצרים ונשבת בה גאון עזה; היא ענן יכסנה ובנותיה בשבי תלכנה.
> יחזקאל ל יט: ועשיתי שפטים במצרים; וידעו כי אני יהוה.
> יחזקאל ל כ: ויהי באחת עשרה שנה בראשון בשבעה לחדש; היה דבר יהוה אלי לאמר.
> יחזקאל ל כא: בן אדם את זרוע פרעה מלך מצרים שברתי; והנה לא חבשה לתת רפאות לשום חתול לחבשה לחזקה לתפש בחרב.
> יחזקאל ל כב: לכן כה אמר אדני יהוה הנני אל פרעה מלך מצרים ושברתי את זרעתיו את החזקה ואת הנשברת; והפלתי את החרב מידו.
> יחזקאל ל כג: והפצותי את מצרים בגוים; וזריתם בארצות.
> יחזקאל ל כד: וחזקתי את זרעות מלך בבל ונתתי את חרבי בידו; ושברתי את זרעות פרעה ונאק נאקות חלל לפניו.
> יחזקאל ל כה: והחזקתי את זרעות מלך בבל וזרעות פרעה תפלנה; וידעו כי אני יהוה בתתי חרבי ביד מלך בבל ונטה אותה אל ארץ מצרים.
> יחזקאל ל כו: והפצותי את מצרים בגוים וזריתי אותם בארצות; וידעו כי אני יהוה.
> יחזקאל לא א: ויהי באחת עשרה שנה בשלישי באחד לחדש; היה דבר יהוה אלי לאמר.
> יחזקאל לא ב: בן אדם אמר אל פרעה מלך מצרים ואל המונו:  אל מי דמית בגדלך.
> יחזקאל לא ג: הנה אשור ארז בלבנון יפה ענף וחרש מצל וגבה קומה; ובין עבתים היתה צמרתו.
> יחזקאל לא ד: מים גדלוהו תהום רממתהו; את נהרתיה הלך סביבות מטעה ואת תעלתיה שלחה אל כל עצי השדה.
> יחזקאל לא ה: על כן גבהא קמתו מכל עצי השדה; ותרבינה סרעפתיו ותארכנה פארתו ממים רבים בשלחו.
> יחזקאל לא ו: בסעפתיו קננו כל עוף השמים ותחת פארתיו ילדו כל חית השדה; ובצלו ישבו כל גוים רבים.
> יחזקאל לא ז: וייף בגדלו בארך דליותיו:  כי היה שרשו אל מים רבים.
> יחזקאל לא ח: ארזים לא עממהו בגן אלהים ברושים לא דמו אל סעפתיו וערמנים לא היו כפראתיו:  כל עץ בגן אלהים לא דמה אליו ביפיו.
> יחזקאל לא ט: יפה עשיתיו ברב דליותיו; ויקנאהו כל עצי עדן אשר בגן האלהים.
> יחזקאל לא י: לכן כה אמר אדני יהוה יען אשר גבהת בקומה; ויתן צמרתו אל בין עבותים ורם לבבו בגבהו.
> יחזקאל לא יא: ואתנהו ביד איל גוים; עשו יעשה לו כרשעו גרשתהו.
> יחזקאל לא יב: ויכרתהו זרים עריצי גוים ויטשהו; אל ההרים ובכל גאיות נפלו דליותיו ותשברנה פראתיו בכל אפיקי הארץ וירדו מצלו כל עמי הארץ ויטשהו.
> יחזקאל לא יג: על מפלתו ישכנו כל עוף השמים; ואל פראתיו היו כל חית השדה.
> יחזקאל לא יד: למען אשר לא יגבהו בקומתם כל עצי מים ולא יתנו את צמרתם אל בין עבתים ולא יעמדו אליהם בגבהם כל שתי מים:  כי כלם נתנו למות אל ארץ תחתית בתוך בני אדם אל יורדי בור.
> יחזקאל לא טו: כה אמר אדני יהוה ביום רדתו שאולה האבלתי כסתי עליו את תהום ואמנע נהרותיה ויכלאו מים רבים; ואקדר עליו לבנון וכל עצי השדה עליו עלפה.
> יחזקאל לא טז: מקול מפלתו הרעשתי גוים בהורדי אתו שאולה את יורדי בור; וינחמו בארץ תחתית כל עצי עדן מבחר וטוב לבנון כל שתי מים.
> יחזקאל לא יז: גם הם אתו ירדו שאולה אל חללי חרב; וזרעו ישבו בצלו בתוך גוים.
> יחזקאל לא יח: אל מי דמית ככה בכבוד ובגדל בעצי עדן; והורדת את עצי עדן אל ארץ תחתית בתוך ערלים תשכב את חללי חרב הוא פרעה וכל המונה נאם אדני יהוה.
> יחזקאל לב א: ויהי בשתי עשרה שנה בשני עשר חדש באחד לחדש; היה דבר יהוה אלי לאמר.
> יחזקאל לב ב: בן אדם שא קינה על פרעה מלך מצרים ואמרת אליו כפיר גוים נדמית; ואתה כתנים בימים ותגח בנהרותיך ותדלח מים ברגליך ותרפס נהרותם.
> יחזקאל לב ג: כה אמר אדני יהוה ופרשתי עליך את רשתי בקהל עמים רבים; והעלוך בחרמי.
> יחזקאל לב ד: ונטשתיך בארץ על פני השדה אטילך; והשכנתי עליך כל עוף השמים והשבעתי ממך חית כל הארץ.
> יחזקאל לב ה: ונתתי את בשרך על ההרים; ומלאתי הגאיות רמותך.
> יחזקאל לב ו: והשקיתי ארץ צפתך מדמך אל ההרים; ואפקים ימלאון ממך.
> יחזקאל לב ז: וכסיתי בכבותך שמים והקדרתי את ככביהם; שמש בענן אכסנו וירח לא יאיר אורו.
> יחזקאל לב ח: כל מאורי אור בשמים אקדירם עליך; ונתתי חשך על ארצך נאם אדני יהוה.
> יחזקאל לב ט: והכעסתי לב עמים רבים:  בהביאי שברך בגוים על ארצות אשר לא ידעתם.
> יחזקאל לב י: והשמותי עליך עמים רבים ומלכיהם ישערו עליך שער בעופפי חרבי על פניהם; וחרדו לרגעים איש לנפשו ביום מפלתך.
> יחזקאל לב יא: כי כה אמר אדני יהוה:  חרב מלך בבל תבואך.
> יחזקאל לב יב: בחרבות גבורים אפיל המונך עריצי גוים כלם; ושדדו את גאון מצרים ונשמד כל המונה.
> יחזקאל לב יג: והאבדתי את כל בהמתה מעל מים רבים; ולא תדלחם רגל אדם עוד ופרסות בהמה לא תדלחם.
> יחזקאל לב יד: אז אשקיע מימיהם ונהרותם כשמן אוליך נאם אדני יהוה.
> יחזקאל לב טו: בתתי את ארץ מצרים שממה ונשמה ארץ ממלאה בהכותי את כל יושבי בה; וידעו כי אני יהוה.
> יחזקאל לב טז: קינה היא וקוננוה בנות הגוים תקוננה אותה:  על מצרים ועל כל המונה תקוננה אותה נאם אדני יהוה.
> יחזקאל לב יז: ויהי בשתי עשרה שנה בחמשה עשר לחדש היה דבר יהוה אלי לאמר.
> יחזקאל לב יח: בן אדם נהה על המון מצרים והורדהו; אותה ובנות גוים אדרם אל ארץ תחתיות את יורדי בור.
> יחזקאל לב יט: ממי נעמת; רדה והשכבה את ערלים.
> יחזקאל לב כ: בתוך חללי חרב יפלו; חרב נתנה משכו אותה וכל המוניה.
> יחזקאל לב כא: ידברו לו אלי גבורים מתוך שאול את עזריו; ירדו שכבו הערלים חללי חרב.
> יחזקאל לב כב: שם אשור וכל קהלה סביבותיו קברתיו; כלם חללים הנפלים בחרב.
> יחזקאל לב כג: אשר נתנו קברתיה בירכתי בור ויהי קהלה סביבות קברתה; כלם חללים נפלים בחרב אשר נתנו חתית בארץ חיים.
> יחזקאל לב כד: שם עילם וכל המונה סביבות קברתה; כלם חללים הנפלים בחרב אשר ירדו ערלים אל ארץ תחתיות אשר נתנו חתיתם בארץ חיים וישאו כלמתם את יורדי בור.
> יחזקאל לב כה: בתוך חללים נתנו משכב לה בכל המונה סביבותיו קברתה; כלם ערלים חללי חרב כי נתן חתיתם בארץ חיים וישאו כלמתם את יורדי בור בתוך חללים נתן.
> יחזקאל לב כו: שם משך תבל וכל המונה סביבותיו קברותיה; כלם ערלים מחללי חרב כי נתנו חתיתם בארץ חיים.
> יחזקאל לב כז: ולא ישכבו את גבורים נפלים מערלים:  אשר ירדו שאול בכלי מלחמתם ויתנו את חרבותם תחת ראשיהם ותהי עונתם על עצמותם כי חתית גבורים בארץ חיים.
> יחזקאל לב כח: ואתה בתוך ערלים תשבר ותשכב את חללי חרב.
> יחזקאל לב כט: שמה אדום מלכיה וכל נשיאיה אשר נתנו בגבורתם את חללי חרב:  המה את ערלים ישכבו ואת ירדי בור.
> יחזקאל לב ל: שמה נסיכי צפון כלם וכל צדני:  אשר ירדו את חללים בחתיתם מגבורתם בושים וישכבו ערלים את חללי חרב וישאו כלמתם את יורדי בור.
> יחזקאל לב לא: אותם יראה פרעה ונחם על כל המונה חללי חרב פרעה וכל חילו נאם אדני יהוה.
> יחזקאל לב לב: כי נתתי את חתיתו (חתיתי) בארץ חיים; והשכב בתוך ערלים את חללי חרב פרעה וכל המונה נאם אדני יהוה.
> יחזקאל לג א: ויהי דבר יהוה אלי לאמר.
> יחזקאל לג ב: בן אדם דבר אל בני עמך ואמרת אליהם ארץ כי אביא עליה חרב; ולקחו עם הארץ איש אחד מקציהם ונתנו אתו להם לצפה.
> יחזקאל לג ג: וראה את החרב באה על הארץ; ותקע בשופר והזהיר את העם.
> יחזקאל לג ד: ושמע השמע את קול השופר ולא נזהר ותבוא חרב ותקחהו דמו בראשו יהיה.
> יחזקאל לג ה: את קול השופר שמע ולא נזהר דמו בו יהיה:  והוא נזהר נפשו מלט.
> יחזקאל לג ו: והצפה כי יראה את החרב באה ולא תקע בשופר והעם לא נזהר ותבוא חרב ותקח מהם נפש הוא בעונו נלקח ודמו מיד הצפה אדרש.
> יחזקאל לג ז: ואתה בן אדם צפה נתתיך לבית ישראל; ושמעת מפי דבר והזהרת אתם ממני.
> יחזקאל לג ח: באמרי לרשע רשע מות תמות ולא דברת להזהיר רשע מדרכו הוא רשע בעונו ימות ודמו מידך אבקש.
> יחזקאל לג ט: ואתה כי הזהרת רשע מדרכו לשוב ממנה ולא שב מדרכו הוא בעונו ימות ואתה נפשך הצלת.
> יחזקאל לג י: ואתה בן אדם אמר אל בית ישראל כן אמרתם לאמר כי פשעינו וחטאתינו עלינו; ובם אנחנו נמקים ואיך נחיה.
> יחזקאל לג יא: אמר אליהם חי אני נאם אדני יהוה אם אחפץ במות הרשע כי אם בשוב רשע מדרכו וחיה:  שובו שובו מדרכיכם הרעים ולמה תמותו בית ישראל.
> יחזקאל לג יב: ואתה בן אדם אמר אל בני עמך צדקת הצדיק לא תצילנו ביום פשעו ורשעת הרשע לא יכשל בה ביום שובו מרשעו; וצדיק לא יוכל לחיות בה ביום חטאתו.
> יחזקאל לג יג: באמרי לצדיק חיה יחיה והוא בטח על צדקתו ועשה עול כל צדקתו לא תזכרנה ובעולו אשר עשה בו ימות.
> יחזקאל לג יד: ובאמרי לרשע מות תמות; ושב מחטאתו ועשה משפט וצדקה.
> יחזקאל לג טו: חבל ישיב רשע גזלה ישלם בחקות החיים הלך לבלתי עשות עול חיו יחיה לא ימות.
> יחזקאל לג טז: כל חטאתו אשר חטא לא תזכרנה לו:  משפט וצדקה עשה חיו יחיה.
> יחזקאל לג יז: ואמרו בני עמך לא יתכן דרך אדני; והמה דרכם לא יתכן.
> יחזקאל לג יח: בשוב צדיק מצדקתו ועשה עול ומת בהם.
> יחזקאל לג יט: ובשוב רשע מרשעתו ועשה משפט וצדקה עליהם הוא יחיה.
> יחזקאל לג כ: ואמרתם לא יתכן דרך אדני; איש כדרכיו אשפוט אתכם בית ישראל.
> יחזקאל לג כא: ויהי בשתי עשרה שנה בעשרי בחמשה לחדש לגלותנו; בא אלי הפליט מירושלם לאמר הכתה העיר.
> יחזקאל לג כב: ויד יהוה היתה אלי בערב לפני בוא הפליט ויפתח את פי עד בוא אלי בבקר; ויפתח פי ולא נאלמתי עוד.
> יחזקאל לג כג: ויהי דבר יהוה אלי לאמר.
> יחזקאל לג כד: בן אדם ישבי החרבות האלה על אדמת ישראל אמרים לאמר אחד היה אברהם ויירש את הארץ; ואנחנו רבים לנו נתנה הארץ למורשה.
> יחזקאל לג כה: לכן אמר אלהם כה אמר אדני יהוה על הדם תאכלו ועינכם תשאו אל גלוליכם ודם תשפכו; והארץ תירשו.
> יחזקאל לג כו: עמדתם על חרבכם עשיתן תועבה ואיש את אשת רעהו טמאתם; והארץ תירשו.
> יחזקאל לג כז: כה תאמר אלהם כה אמר אדני יהוה חי אני אם לא אשר בחרבות בחרב יפלו ואשר על פני השדה לחיה נתתיו לאכלו; ואשר במצדות ובמערות בדבר ימותו.
> יחזקאל לג כח: ונתתי את הארץ שממה ומשמה ונשבת גאון עזה; ושממו הרי ישראל מאין עובר.
> יחזקאל לג כט: וידעו כי אני יהוה בתתי את הארץ שממה ומשמה על כל תועבתם אשר עשו.
> יחזקאל לג ל: ואתה בן אדם בני עמך הנדברים בך אצל הקירות ובפתחי הבתים; ודבר חד את אחד איש את אחיו לאמר באו נא ושמעו מה הדבר היוצא מאת יהוה.
> יחזקאל לג לא: ויבואו אליך כמבוא עם וישבו לפניך עמי ושמעו את דבריך ואותם לא יעשו:  כי עגבים בפיהם המה עשים אחרי בצעם לבם הלך.
> יחזקאל לג לב: והנך להם כשיר עגבים יפה קול ומטב נגן; ושמעו את דבריך ועשים אינם אותם.
> יחזקאל לג לג: ובבאה:  הנה באה וידעו כי נביא היה בתוכם.
> יחזקאל לד א: ויהי דבר יהוה אלי לאמר.
> יחזקאל לד ב: בן אדם הנבא על רועי ישראל; הנבא ואמרת אליהם לרעים כה אמר אדני יהוה הוי רעי ישראל אשר היו רעים אותם הלוא הצאן ירעו הרעים.
> יחזקאל לד ג: את החלב תאכלו ואת הצמר תלבשו הבריאה תזבחו; הצאן לא תרעו.
> יחזקאל לד ד: את הנחלות לא חזקתם ואת החולה לא רפאתם ולנשברת לא חבשתם ואת הנדחת לא השבתם ואת האבדת לא בקשתם; ובחזקה רדיתם אתם ובפרך.
> יחזקאל לד ה: ותפוצינה מבלי רעה; ותהיינה לאכלה לכל חית השדה ותפוצינה.
> יחזקאל לד ו: ישגו צאני בכל ההרים ועל כל גבעה רמה; ועל כל פני הארץ נפצו צאני ואין דורש ואין מבקש.
> יחזקאל לד ז: לכן רעים שמעו את דבר יהוה.
> יחזקאל לד ח: חי אני נאם אדני יהוה אם לא יען היות צאני לבז ותהיינה צאני לאכלה לכל חית השדה מאין רעה ולא דרשו רעי את צאני; וירעו הרעים אותם ואת צאני לא רעו.
> יחזקאל לד ט: לכן הרעים שמעו דבר יהוה.
> יחזקאל לד י: כה אמר אדני יהוה הנני אל הרעים ודרשתי את צאני מידם והשבתים מרעות צאן ולא ירעו עוד הרעים אותם; והצלתי צאני מפיהם ולא תהיין להם לאכלה.
> יחזקאל לד יא: כי כה אמר אדני יהוה:  הנני אני ודרשתי את צאני ובקרתים.
> יחזקאל לד יב: כבקרת רעה עדרו ביום היותו בתוך צאנו נפרשות כן אבקר את צאני; והצלתי אתהם מכל המקומת אשר נפצו שם ביום ענן וערפל.
> יחזקאל לד יג: והוצאתים מן העמים וקבצתים מן הארצות והביאותים אל אדמתם; ורעיתים אל הרי ישראל באפיקים ובכל מושבי הארץ.
> יחזקאל לד יד: במרעה טוב ארעה אתם ובהרי מרום ישראל יהיה נוהם; שם תרבצנה בנוה טוב ומרעה שמן תרעינה אל הרי ישראל.
> יחזקאל לד טו: אני ארעה צאני ואני ארביצם נאם אדני יהוה.
> יחזקאל לד טז: את האבדת אבקש ואת הנדחת אשיב ולנשברת אחבש ואת החולה אחזק; ואת השמנה ואת החזקה אשמיד ארענה במשפט.
> יחזקאל לד יז: ואתנה צאני כה אמר אדני יהוה:  הנני שפט בין שה לשה לאילים ולעתודים.
> יחזקאל לד יח: המעט מכם המרעה הטוב תרעו ויתר מרעיכם תרמסו ברגליכם; ומשקע מים תשתו ואת הנותרים ברגליכם תרפשון.
> יחזקאל לד יט: וצאני מרמס רגליכם תרעינה ומרפש רגליכם תשתינה.
> יחזקאל לד כ: לכן כה אמר אדני יהוה אליהם:  הנני אני ושפטתי בין שה בריה ובין שה רזה.
> יחזקאל לד כא: יען בצד ובכתף תהדפו ובקרניכם תנגחו כל הנחלות עד אשר הפיצותם אותנה אל החוצה.
> יחזקאל לד כב: והושעתי לצאני ולא תהיינה עוד לבז; ושפטתי בין שה לשה.
> יחזקאל לד כג: והקמתי עליהם רעה אחד ורעה אתהן את עבדי דויד; הוא ירעה אתם והוא יהיה להן לרעה.
> יחזקאל לד כד: ואני יהוה אהיה להם לאלהים ועבדי דוד נשיא בתוכם:  אני יהוה דברתי.
> יחזקאל לד כה: וכרתי להם ברית שלום והשבתי חיה רעה מן הארץ; וישבו במדבר לבטח וישנו ביערים.
> יחזקאל לד כו: ונתתי אותם וסביבות גבעתי ברכה; והורדתי הגשם בעתו גשמי ברכה יהיו.
> יחזקאל לד כז: ונתן עץ השדה את פריו והארץ תתן יבולה והיו על אדמתם לבטח; וידעו כי אני יהוה בשברי את מטות עלם והצלתים מיד העבדים בהם.
> יחזקאל לד כח: ולא יהיו עוד בז לגוים וחית הארץ לא תאכלם; וישבו לבטח ואין מחריד.
> יחזקאל לד כט: והקמתי להם מטע לשם; ולא יהיו עוד אספי רעב בארץ ולא ישאו עוד כלמת הגוים.
> יחזקאל לד ל: וידעו כי אני יהוה אלהיהם אתם; והמה עמי בית ישראל נאם אדני יהוה.
> יחזקאל לד לא: ואתן צאני צאן מרעיתי אדם אתם:  אני אלהיכם נאם אדני יהוה.
> יחזקאל לה א: ויהי דבר יהוה אלי לאמר.
> יחזקאל לה ב: בן אדם שים פניך על הר שעיר; והנבא עליו.
> יחזקאל לה ג: ואמרת לו כה אמר אדני יהוה הנני אליך הר שעיר; ונטיתי ידי עליך ונתתיך שממה ומשמה.
> יחזקאל לה ד: עריך חרבה אשים ואתה שממה תהיה; וידעת כי אני יהוה.
> יחזקאל לה ה: יען היות לך איבת עולם ותגר את בני ישראל על ידי חרב בעת אידם בעת עון קץ.
> יחזקאל לה ו: לכן חי אני נאם אדני יהוה כי לדם אעשך ודם ירדפך; אם לא דם שנאת ודם ירדפך.
> יחזקאל לה ז: ונתתי את הר שעיר לשממה ושממה; והכרתי ממנו עבר ושב.
> יחזקאל לה ח: ומלאתי את הריו חלליו; גבעותיך וגיאותיך וכל אפיקיך חללי חרב יפלו בהם.
> יחזקאל לה ט: שממות עולם אתנך ועריך לא תישבנה (תשובנה); וידעתם כי אני יהוה.
> יחזקאל לה י: יען אמרך את שני הגוים ואת שתי הארצות לי תהיינה וירשנוה; ויהוה שם היה.
> יחזקאל לה יא: לכן חי אני נאם אדני יהוה ועשיתי כאפך וכקנאתך אשר עשיתה משנאתיך בם; ונודעתי בם כאשר אשפטך.
> יחזקאל לה יב: וידעת כי אני יהוה שמעתי את כל נאצותיך אשר אמרת על הרי ישראל לאמר שממה (שממו):  לנו נתנו לאכלה.
> יחזקאל לה יג: ותגדילו עלי בפיכם והעתרתם עלי דבריכם:  אני שמעתי.
> יחזקאל לה יד: כה אמר אדני יהוה:  כשמח כל הארץ שממה אעשה לך.
> יחזקאל לה טו: כשמחתך לנחלת בית ישראל על אשר שממה כן אעשה לך:  שממה תהיה הר שעיר וכל אדום כלה וידעו כי אני יהוה.
> יחזקאל לו א: ואתה בן אדם הנבא אל הרי ישראל; ואמרת הרי ישראל שמעו דבר יהוה.
> יחזקאל לו ב: כה אמר אדני יהוה יען אמר האויב עליכם האח; ובמות עולם למורשה היתה לנו.
> יחזקאל לו ג: לכן הנבא ואמרת כה אמר אדני יהוה:  יען ביען שמות ושאף אתכם מסביב להיותכם מורשה לשארית הגוים ותעלו על שפת לשון ודבת עם.
> יחזקאל לו ד: לכן הרי ישראל שמעו דבר אדני יהוה:  כה אמר אדני יהוה להרים ולגבעות לאפיקים ולגאיות ולחרבות השממות ולערים הנעזבות אשר היו לבז וללעג לשארית הגוים אשר מסביב.
> יחזקאל לו ה: לכן כה אמר אדני יהוה אם לא באש קנאתי דברתי על שארית הגוים ועל אדום כלא:  אשר נתנו את ארצי להם למורשה בשמחת כל לבב בשאט נפש למען מגרשה לבז.
> יחזקאל לו ו: לכן הנבא על אדמת ישראל; ואמרת להרים ולגבעות לאפיקים ולגאיות כה אמר אדני יהוה הנני בקנאתי ובחמתי דברתי יען כלמת גוים נשאתם.
> יחזקאל לו ז: לכן כה אמר אדני יהוה אני נשאתי את ידי:  אם לא הגוים אשר לכם מסביב המה כלמתם ישאו.
> יחזקאל לו ח: ואתם הרי ישראל ענפכם תתנו ופריכם תשאו לעמי ישראל:  כי קרבו לבוא.
> יחזקאל לו ט: כי הנני אליכם; ופניתי אליכם ונעבדתם ונזרעתם.
> יחזקאל לו י: והרביתי עליכם אדם כל בית ישראל כלה; ונשבו הערים והחרבות תבנינה.
> יחזקאל לו יא: והרביתי עליכם אדם ובהמה ורבו ופרו; והושבתי אתכם כקדמותיכם והיטבתי מראשתיכם וידעתם כי אני יהוה.
> יחזקאל לו יב: והולכתי עליכם אדם את עמי ישראל וירשוך והיית להם לנחלה; ולא תוסף עוד לשכלם.
> יחזקאל לו יג: כה אמר אדני יהוה יען אמרים לכם אכלת אדם אתי (את); ומשכלת גויך (גוייך) היית.
> יחזקאל לו יד: לכן אדם לא תאכלי עוד וגויך (וגוייך) לא תכשלי (תשכלי) עוד נאם אדני יהוה.
> יחזקאל לו טו: ולא אשמיע אליך עוד כלמת הגוים וחרפת עמים לא תשאי עוד; וגויך (וגוייך) לא תכשלי עוד נאם אדני יהוה.
> יחזקאל לו טז: ויהי דבר יהוה אלי לאמר.
> יחזקאל לו יז: בן אדם בית ישראל ישבים על אדמתם ויטמאו אותה בדרכם ובעלילותם:  כטמאת הנדה היתה דרכם לפני.
> יחזקאל לו יח: ואשפך חמתי עליהם על הדם אשר שפכו על הארץ; ובגלוליהם טמאוה.
> יחזקאל לו יט: ואפיץ אתם בגוים ויזרו בארצות:  כדרכם וכעלילותם שפטתים.
> יחזקאל לו כ: ויבוא אל הגוים אשר באו שם ויחללו את שם קדשי באמר להם עם יהוה אלה ומארצו יצאו.
> יחזקאל לו כא: ואחמל על שם קדשי אשר חללהו בית ישראל בגוים אשר באו שמה.
> יחזקאל לו כב: לכן אמר לבית ישראל כה אמר אדני יהוה לא למענכם אני עשה בית ישראל:  כי אם לשם קדשי אשר חללתם בגוים אשר באתם שם.
> יחזקאל לו כג: וקדשתי את שמי הגדול המחלל בגוים אשר חללתם בתוכם; וידעו הגוים כי אני יהוה נאם אדני יהוה בהקדשי בכם לעיניהם.
> יחזקאל לו כד: ולקחתי אתכם מן הגוים וקבצתי אתכם מכל הארצות; והבאתי אתכם אל אדמתכם.
> יחזקאל לו כה: וזרקתי עליכם מים טהורים וטהרתם:  מכל טמאותיכם ומכל גלוליכם אטהר אתכם.
> יחזקאל לו כו: ונתתי לכם לב חדש ורוח חדשה אתן בקרבכם; והסרתי את לב האבן מבשרכם ונתתי לכם לב בשר.
> יחזקאל לו כז: ואת רוחי אתן בקרבכם; ועשיתי את אשר בחקי תלכו ומשפטי תשמרו ועשיתם.
> יחזקאל לו כח: וישבתם בארץ אשר נתתי לאבתיכם; והייתם לי לעם ואנכי אהיה לכם לאלהים.
> יחזקאל לו כט: והושעתי אתכם מכל טמאותיכם; וקראתי אל הדגן והרביתי אתו ולא אתן עליכם רעב.
> יחזקאל לו ל: והרביתי את פרי העץ ותנובת השדה:  למען אשר לא תקחו עוד חרפת רעב בגוים.
> יחזקאל לו לא: וזכרתם את דרכיכם הרעים ומעלליכם אשר לא טובים; ונקטתם בפניכם על עונתיכם ועל תועבותיכם.
> יחזקאל לו לב: לא למענכם אני עשה נאם אדני יהוה יודע לכם:  בושו והכלמו מדרכיכם בית ישראל.
> יחזקאל לו לג: כה אמר אדני יהוה ביום טהרי אתכם מכל עונותיכם והושבתי את הערים ונבנו החרבות.
> יחזקאל לו לד: והארץ הנשמה תעבד תחת אשר היתה שממה לעיני כל עובר.
> יחזקאל לו לה: ואמרו הארץ הלזו הנשמה היתה כגן עדן; והערים החרבות והנשמות והנהרסות בצורות ישבו.
> יחזקאל לו לו: וידעו הגוים אשר ישארו סביבותיכם כי אני יהוה בניתי הנהרסות נטעתי הנשמה:  אני יהוה דברתי ועשיתי.
> יחזקאל לו לז: כה אמר אדני יהוה עוד זאת אדרש לבית ישראל לעשות להם:  ארבה אתם כצאן אדם.
> יחזקאל לו לח: כצאן קדשים כצאן ירושלם במועדיה כן תהיינה הערים החרבות מלאות צאן אדם; וידעו כי אני יהוה.
> יחזקאל לז א: היתה עלי יד יהוה ויוצאני ברוח יהוה ויניחני בתוך הבקעה; והיא מלאה עצמות.
> יחזקאל לז ב: והעבירני עליהם סביב סביב; והנה רבות מאד על פני הבקעה והנה יבשות מאד.
> יחזקאל לז ג: ויאמר אלי בן אדם התחיינה העצמות האלה; ואמר אדני יהוה אתה ידעת.
> יחזקאל לז ד: ויאמר אלי הנבא על העצמות האלה; ואמרת אליהם העצמות היבשות שמעו דבר יהוה.
> יחזקאל לז ה: כה אמר אדני יהוה לעצמות האלה:  הנה אני מביא בכם רוח וחייתם.
> יחזקאל לז ו: ונתתי עליכם גידים והעלתי עליכם בשר וקרמתי עליכם עור ונתתי בכם רוח וחייתם; וידעתם כי אני יהוה.
> יחזקאל לז ז: ונבאתי כאשר צויתי; ויהי קול כהנבאי והנה רעש ותקרבו עצמות עצם אל עצמו.
> יחזקאל לז ח: וראיתי והנה עליהם גדים ובשר עלה ויקרם עליהם עור מלמעלה; ורוח אין בהם.
> יחזקאל לז ט: ויאמר אלי הנבא אל הרוח; הנבא בן אדם ואמרת אל הרוח    כה אמר אדני יהוה מארבע רוחות באי הרוח ופחי בהרוגים האלה ויחיו.
> יחזקאל לז י: והנבאתי כאשר צוני; ותבוא בהם הרוח ויחיו ויעמדו על רגליהם חיל גדול מאד מאד.
> יחזקאל לז יא: ויאמר אלי בן אדם העצמות האלה כל בית ישראל המה; הנה אמרים יבשו עצמותינו ואבדה תקותנו נגזרנו לנו.
> יחזקאל לז יב: לכן הנבא ואמרת אליהם כה אמר אדני יהוה הנה אני פתח את קברותיכם והעליתי אתכם מקברותיכם עמי; והבאתי אתכם אל אדמת ישראל.
> יחזקאל לז יג: וידעתם כי אני יהוה:  בפתחי את קברותיכם ובהעלותי אתכם מקברותיכם עמי.
> יחזקאל לז יד: ונתתי רוחי בכם וחייתם והנחתי אתכם על אדמתכם; וידעתם כי אני יהוה דברתי ועשיתי נאם יהוה.
> יחזקאל לז טו: ויהי דבר יהוה אלי לאמר.
> יחזקאל לז טז: ואתה בן אדם קח לך עץ אחד וכתב עליו ליהודה ולבני ישראל חברו; ולקח עץ אחד וכתוב עליו ליוסף עץ אפרים וכל בית ישראל חברו.
> יחזקאל לז יז: וקרב אתם אחד אל אחד לך לעץ אחד; והיו לאחדים בידך.
> יחזקאל לז יח: וכאשר יאמרו אליך בני עמך לאמר:  הלוא תגיד לנו מה אלה לך.
> יחזקאל לז יט: דבר אלהם כה אמר אדני יהוה הנה אני לקח את עץ יוסף אשר ביד אפרים ושבטי ישראל חברו; ונתתי אותם עליו את עץ יהודה ועשיתם לעץ אחד והיו אחד בידי.
> יחזקאל לז כ: והיו העצים אשר תכתב עליהם בידך לעיניהם.
> יחזקאל לז כא: ודבר אליהם כה אמר אדני יהוה הנה אני לקח את בני ישראל מבין הגוים אשר הלכו שם; וקבצתי אתם מסביב והבאתי אותם אל אדמתם.
> יחזקאל לז כב: ועשיתי אתם לגוי אחד בארץ בהרי ישראל ומלך אחד יהיה לכלם למלך; ולא יהיה (יהיו) עוד לשני גוים ולא יחצו עוד לשתי ממלכות עוד.
> יחזקאל לז כג: ולא יטמאו עוד בגלוליהם ובשקוציהם ובכל פשעיהם; והושעתי אתם מכל מושבתיהם אשר חטאו בהם וטהרתי אותם והיו לי לעם ואני אהיה להם לאלהים.
> יחזקאל לז כד: ועבדי דוד מלך עליהם ורועה אחד יהיה לכלם; ובמשפטי ילכו וחקותי ישמרו ועשו אותם.
> יחזקאל לז כה: וישבו על הארץ אשר נתתי לעבדי ליעקב אשר ישבו בה אבותיכם; וישבו עליה המה ובניהם ובני בניהם עד עולם ודוד עבדי נשיא להם לעולם.
> יחזקאל לז כו: וכרתי להם ברית שלום ברית עולם יהיה אותם; ונתתים והרביתי אותם ונתתי את מקדשי בתוכם לעולם.
> יחזקאל לז כז: והיה משכני עליהם והייתי להם לאלהים; והמה יהיו לי לעם.
> יחזקאל לז כח: וידעו הגוים כי אני יהוה מקדש את ישראל בהיות מקדשי בתוכם לעולם.
> יחזקאל לח א: ויהי דבר יהוה אלי לאמר.
> יחזקאל לח ב: בן אדם שים פניך אל גוג ארץ המגוג נשיא ראש משך ותבל; והנבא עליו.
> יחזקאל לח ג: ואמרת כה אמר אדני יהוה:  הנני אליך גוג נשיא ראש משך ותבל.
> יחזקאל לח ד: ושובבתיך ונתתי חחים בלחייך; והוצאתי אותך ואת כל חילך סוסים ופרשים לבשי מכלול כלם קהל רב צנה ומגן תפשי חרבות כלם.
> יחזקאל לח ה: פרס כוש ופוט אתם; כלם מגן וכובע.
> יחזקאל לח ו: גמר וכל אגפיה בית תוגרמה ירכתי צפון ואת כל אגפיו; עמים רבים אתך.
> יחזקאל לח ז: הכן והכן לך אתה וכל קהלך הנקהלים עליך; והיית להם למשמר.
> יחזקאל לח ח: מימים רבים תפקד באחרית השנים תבוא אל ארץ משובבת מחרב מקבצת מעמים רבים על הרי ישראל אשר היו לחרבה תמיד; והיא מעמים הוצאה וישבו לבטח כלם.
> יחזקאל לח ט: ועלית כשאה תבוא כענן לכסות הארץ תהיה אתה וכל אגפיך ועמים רבים אותך.
> יחזקאל לח י: כה אמר אדני יהוה:  והיה ביום ההוא יעלו דברים על לבבך וחשבת מחשבת רעה.
> יחזקאל לח יא: ואמרת אעלה על ארץ פרזות אבוא השקטים ישבי לבטח; כלם ישבים באין חומה ובריח ודלתים אין להם.
> יחזקאל לח יב: לשלל שלל ולבז בז להשיב ידך על חרבות נושבות ואל עם מאסף מגוים עשה מקנה וקנין ישבי על טבור הארץ.
> יחזקאל לח יג: שבא ודדן וסחרי תרשיש וכל כפיריה יאמרו לך הלשלל שלל אתה בא הלבז בז הקהלת קהלך לשאת כסף וזהב לקחת מקנה וקנין לשלל שלל גדול.
> יחזקאל לח יד: לכן הנבא בן אדם ואמרת לגוג כה אמר אדני יהוה:  הלוא ביום ההוא בשבת עמי ישראל לבטח תדע.
> יחזקאל לח טו: ובאת ממקומך מירכתי צפון אתה ועמים רבים אתך:  רכבי סוסים כלם קהל גדול וחיל רב.
> יחזקאל לח טז: ועלית על עמי ישראל כענן לכסות הארץ; באחרית הימים תהיה והבאותיך על ארצי למען דעת הגוים אתי בהקדשי בך לעיניהם גוג.
> יחזקאל לח יז: כה אמר אדני יהוה האתה הוא אשר דברתי בימים קדמונים ביד עבדי נביאי ישראל הנבאים בימים ההם שנים להביא אתך עליהם.
> יחזקאל לח יח: והיה ביום ההוא ביום בוא גוג על אדמת ישראל נאם אדני יהוה:  תעלה חמתי באפי.
> יחזקאל לח יט: ובקנאתי באש עברתי דברתי:  אם לא ביום ההוא יהיה רעש גדול על אדמת ישראל.
> יחזקאל לח כ: ורעשו מפני דגי הים ועוף השמים וחית השדה וכל הרמש הרמש על האדמה וכל האדם אשר על פני האדמה; ונהרסו ההרים ונפלו המדרגות וכל חומה לארץ תפול.
> יחזקאל לח כא: וקראתי עליו לכל הרי חרב נאם אדני יהוה:  חרב איש באחיו תהיה.
> יחזקאל לח כב: ונשפטתי אתו בדבר ובדם; וגשם שוטף ואבני אלגביש אש וגפרית אמטיר עליו ועל אגפיו ועל עמים רבים אשר אתו.
> יחזקאל לח כג: והתגדלתי והתקדשתי ונודעתי לעיני גוים רבים; וידעו כי אני יהוה.
> יחזקאל לט א: ואתה בן אדם הנבא על גוג ואמרת כה אמר אדני יהוה:  הנני אליך גוג נשיא ראש משך ותבל.
> יחזקאל לט ב: ושבבתיך וששאתיך והעליתיך מירכתי צפון; והבאותך על הרי ישראל.
> יחזקאל לט ג: והכיתי קשתך מיד שמאולך; וחציך מיד ימינך אפיל.
> יחזקאל לט ד: על הרי ישראל תפול אתה וכל אגפיך ועמים אשר אתך:  לעיט צפור כל כנף וחית השדה נתתיך לאכלה.
> יחזקאל לט ה: על פני השדה תפול:  כי אני דברתי נאם אדני יהוה.
> יחזקאל לט ו: ושלחתי אש במגוג ובישבי האיים לבטח; וידעו כי אני יהוה.
> יחזקאל לט ז: ואת שם קדשי אודיע בתוך עמי ישראל ולא אחל את שם קדשי עוד; וידעו הגוים כי אני יהוה קדוש בישראל.
> יחזקאל לט ח: הנה באה ונהיתה נאם אדני יהוה:  הוא היום אשר דברתי.
> יחזקאל לט ט: ויצאו ישבי ערי ישראל ובערו והשיקו בנשק ומגן וצנה בקשת ובחצים ובמקל יד וברמח; ובערו בהם אש שבע שנים.
> יחזקאל לט י: ולא ישאו עצים מן השדה ולא יחטבו מן היערים כי בנשק יבערו אש; ושללו את שלליהם ובזזו את בזזיהם נאם אדני יהוה.
> יחזקאל לט יא: והיה ביום ההוא אתן לגוג מקום שם קבר בישראל גי העברים קדמת הים וחסמת היא את העברים; וקברו שם את גוג ואת כל המונה וקראו גיא המון גוג.
> יחזקאל לט יב: וקברום בית ישראל למען טהר את הארץ שבעה חדשים.
> יחזקאל לט יג: וקברו כל עם הארץ והיה להם לשם יום הכבדי נאם אדני יהוה.
> יחזקאל לט יד: ואנשי תמיד יבדילו עברים בארץ מקברים את העברים את הנותרים על פני הארץ לטהרה מקצה שבעה חדשים יחקרו.
> יחזקאל לט טו: ועברו העברים בארץ וראה עצם אדם ובנה אצלו ציון עד קברו אתו המקברים אל גיא המון גוג.
> יחזקאל לט טז: וגם שם עיר המונה וטהרו הארץ.
> יחזקאל לט יז: ואתה בן אדם כה אמר אדני יהוה אמר לצפור כל כנף ולכל חית השדה הקבצו ובאו האספו מסביב על זבחי אשר אני זבח לכם זבח גדול על הרי ישראל; ואכלתם בשר ושתיתם דם.
> יחזקאל לט יח: בשר גבורים תאכלו ודם נשיאי הארץ תשתו; אילים כרים ועתודים פרים מריאי בשן כלם.
> יחזקאל לט יט: ואכלתם חלב לשבעה ושתיתם דם לשכרון מזבחי אשר זבחתי לכם.
> יחזקאל לט כ: ושבעתם על שלחני סוס ורכב גבור וכל איש מלחמה נאם אדני יהוה.
> יחזקאל לט כא: ונתתי את כבודי בגוים; וראו כל הגוים את משפטי אשר עשיתי ואת ידי אשר שמתי בהם.
> יחזקאל לט כב: וידעו בית ישראל כי אני יהוה אלהיהם מן היום ההוא והלאה.
> יחזקאל לט כג: וידעו הגוים כי בעונם גלו בית ישראל על אשר מעלו בי ואסתר פני מהם; ואתנם ביד צריהם ויפלו בחרב כלם.
> יחזקאל לט כד: כטמאתם וכפשעיהם עשיתי אתם; ואסתר פני מהם.
> יחזקאל לט כה: לכן כה אמר אדני יהוה עתה אשיב את שבית (שבות) יעקב ורחמתי כל בית ישראל; וקנאתי לשם קדשי.
> יחזקאל לט כו: ונשו את כלמתם ואת כל מעלם אשר מעלו בי בשבתם על אדמתם לבטח ואין מחריד.
> יחזקאל לט כז: בשובבי אותם מן העמים וקבצתי אתם מארצות איביהם; ונקדשתי בם לעיני הגוים רבים.
> יחזקאל לט כח: וידעו כי אני יהוה אלהיהם בהגלותי אתם אל הגוים וכנסתים על אדמתם; ולא אותיר עוד מהם שם.
> יחזקאל לט כט: ולא אסתיר עוד פני מהם אשר שפכתי את רוחי על בית ישראל נאם אדני יהוה.
> יחזקאל מ א: בעשרים וחמש שנה לגלותנו בראש השנה בעשור לחדש בארבע עשרה שנה אחר אשר הכתה העיר בעצם היום הזה היתה עלי יד יהוה ויבא אתי שמה.
> יחזקאל מ ב: במראות אלהים הביאני אל ארץ ישראל; ויניחני אל הר גבה מאד ועליו כמבנה עיר מנגב.
> יחזקאל מ ג: ויביא אותי שמה והנה איש מראהו כמראה נחשת ופתיל פשתים בידו וקנה המדה; והוא עמד בשער.
> יחזקאל מ ד: וידבר אלי האיש בן אדם ראה בעיניך ובאזניך שמע ושים לבך לכל אשר אני מראה אותך כי למען הראותכה הבאתה הנה; הגד את כל אשר אתה ראה לבית ישראל.
> יחזקאל מ ה: והנה חומה מחוץ לבית סביב סביב; וביד האיש קנה המדה שש אמות באמה וטפח וימד את רחב הבנין קנה אחד וקומה קנה אחד.
> יחזקאל מ ו: ויבוא אל שער אשר פניו דרך הקדימה ויעל במעלותו; וימד את סף השער קנה אחד רחב ואת סף אחד קנה אחד רחב.
> יחזקאל מ ז: והתא קנה אחד ארך וקנה אחד רחב ובין התאים חמש אמות; וסף השער מאצל אלם השער מהבית קנה אחד.
> יחזקאל מ ח: וימד את אלם השער מהבית קנה אחד.
> יחזקאל מ ט: וימד את אלם השער שמנה אמות ואילו שתים אמות; ואלם השער מהבית.
> יחזקאל מ י: ותאי השער דרך הקדים שלשה מפה ושלשה מפה מדה אחת לשלשתם; ומדה אחת לאילם מפה ומפו.
> יחזקאל מ יא: וימד את רחב פתח השער עשר אמות; ארך השער שלוש עשרה אמות.
> יחזקאל מ יב: וגבול לפני התאות אמה אחת ואמה אחת גבול מפה; והתא שש אמות מפו ושש אמות מפו.
> יחזקאל מ יג: וימד את השער מגג התא לגגו רחב עשרים וחמש אמות:  פתח נגד פתח.
> יחזקאל מ יד: ויעש את אילים ששים אמה; ואל איל החצר השער סביב סביב.
> יחזקאל מ טו: ועל פני השער היאתון (האיתון) על לפני אלם השער הפנימי חמשים אמה.
> יחזקאל מ טז: וחלונות אטמות אל התאים ואל אליהמה לפנימה לשער סביב סביב וכן לאלמות; וחלונות סביב סביב לפנימה ואל איל תמרים.
> יחזקאל מ יז: ויביאני אל החצר החיצונה והנה לשכות ורצפה עשוי לחצר סביב סביב:  שלשים לשכות אל הרצפה.
> יחזקאל מ יח: והרצפה אל כתף השערים לעמת ארך השערים הרצפה התחתונה.
> יחזקאל מ יט: וימד רחב מלפני השער התחתונה לפני החצר הפנימי מחוץ מאה אמה:  הקדים והצפון.
> יחזקאל מ כ: והשער אשר פניו דרך הצפון לחצר החיצונה מדד ארכו ורחבו.
> יחזקאל מ כא: ותאו שלושה מפו ושלשה מפו ואילו ואלמו היה כמדת השער הראשון:  חמשים אמה ארכו ורחב חמש ועשרים באמה.
> יחזקאל מ כב: וחלונו ואילמו ותימרו כמדת השער אשר פניו דרך הקדים; ובמעלות שבע יעלו בו ואילמו לפניהם.
> יחזקאל מ כג: ושער לחצר הפנימי נגד השער לצפון ולקדים; וימד משער אל שער מאה אמה.
> יחזקאל מ כד: ויולכני דרך הדרום והנה שער דרך הדרום; ומדד אילו ואילמו כמדות האלה.
> יחזקאל מ כה: וחלונים לו ולאילמו סביב סביב כהחלנות האלה:  חמשים אמה ארך ורחב חמש ועשרים אמה.
> יחזקאל מ כו: ומעלות שבעה עלותו ואלמו לפניהם; ותמרים לו אחד מפו ואחד מפו אל אילו.
> יחזקאל מ כז: ושער לחצר הפנימי דרך הדרום; וימד משער אל השער דרך הדרום מאה אמות.
> יחזקאל מ כח: ויביאני אל חצר הפנימי בשער הדרום; וימד את השער הדרום כמדות האלה.
> יחזקאל מ כט: ותאו ואילו ואלמו כמדות האלה וחלונות לו ולאלמו סביב סביב חמשים אמה ארך ורחב עשרים וחמש אמות.
> יחזקאל מ ל: ואלמות סביב סביב ארך חמש ועשרים אמה ורחב חמש אמות.
> יחזקאל מ לא: ואלמו אל חצר החצונה ותמרים אל אילו; ומעלות שמונה מעלו.
> יחזקאל מ לב: ויביאני אל החצר הפנימי דרך הקדים; וימד את השער כמדות האלה.
> יחזקאל מ לג: ותאו ואלו ואלמו כמדות האלה וחלונות לו ולאלמו סביב סביב:  ארך חמשים אמה ורחב חמש ועשרים אמה.
> יחזקאל מ לד: ואלמו לחצר החיצונה ותמרים אל אלו מפו ומפו; ושמנה מעלות מעלו.
> יחזקאל מ לה: ויביאני אל שער הצפון; ומדד כמדות האלה.
> יחזקאל מ לו: תאו אלו ואלמו וחלונות לו סביב סביב:  ארך חמשים אמה ורחב חמש ועשרים אמה.
> יחזקאל מ לז: ואילו לחצר החיצונה ותמרים אל אילו מפו ומפו; ושמנה מעלות מעלו.
> יחזקאל מ לח: ולשכה ופתחה באילים השערים; שם ידיחו את העלה.
> יחזקאל מ לט: ובאלם השער שנים שלחנות מפו ושנים שלחנות מפה לשחוט אליהם העולה והחטאת והאשם.
> יחזקאל מ מ: ואל הכתף מחוצה לעולה לפתח השער הצפונה שנים שלחנות; ואל הכתף האחרת אשר לאלם השער שנים שלחנות.
> יחזקאל מ מא: ארבעה שלחנות מפה וארבעה שלחנות מפה לכתף השער:  שמונה שלחנות אליהם ישחטו.
> יחזקאל מ מב: וארבעה שלחנות לעולה אבני גזית ארך אמה אחת וחצי ורחב אמה אחת וחצי וגבה אמה אחת; אליהם ויניחו את הכלים אשר ישחטו את העולה בם והזבח.
> יחזקאל מ מג: והשפתים טפח אחד מוכנים בבית סביב סביב; ואל השלחנות בשר הקרבן.
> יחזקאל מ מד: ומחוצה לשער הפנימי לשכות שרים בחצר הפנימי אשר אל כתף שער הצפון ופניהם דרך הדרום; אחד אל כתף שער הקדים פני דרך הצפן.
> יחזקאל מ מה: וידבר אלי:  זה הלשכה אשר פניה דרך הדרום לכהנים שמרי משמרת הבית.
> יחזקאל מ מו: והלשכה אשר פניה דרך הצפון לכהנים שמרי משמרת המזבח:  המה בני צדוק הקרבים מבני לוי אל יהוה לשרתו.
> יחזקאל מ מז: וימד את החצר ארך מאה אמה ורחב מאה אמה מרבעת; והמזבח לפני הבית.
> יחזקאל מ מח: ויבאני אל אלם הבית וימד אל אלם חמש אמות מפה וחמש אמות מפה; ורחב השער שלש אמות מפו ושלש אמות מפו.
> יחזקאל מ מט: ארך האלם עשרים אמה ורחב עשתי עשרה אמה ובמעלות אשר יעלו אליו; ועמדים אל האילים אחד מפה ואחד מפה.
> יחזקאל מא א: ויביאני אל ההיכל; וימד את האילים שש אמות רחב מפו ושש אמות רחב מפו רחב האהל.
> יחזקאל מא ב: ורחב הפתח עשר אמות וכתפות הפתח חמש אמות מפו וחמש אמות מפו; וימד ארכו ארבעים אמה ורחב עשרים אמה.
> יחזקאל מא ג: ובא לפנימה וימד איל הפתח שתים אמות; והפתח שש אמות ורחב הפתח שבע אמות.
> יחזקאל מא ד: וימד את ארכו עשרים אמה ורחב עשרים אמה אל פני ההיכל; ויאמר אלי זה קדש הקדשים.
> יחזקאל מא ה: וימד קיר הבית שש אמות; ורחב הצלע ארבע אמות סביב סביב לבית סביב.
> יחזקאל מא ו: והצלעות צלע אל צלע שלוש ושלשים פעמים ובאות בקיר אשר לבית לצלעות סביב סביב להיות אחוזים; ולא יהיו אחוזים בקיר הבית.
> יחזקאל מא ז: ורחבה ונסבה למעלה למעלה לצלעות כי מוסב הבית למעלה למעלה סביב סביב לבית על כן רחב לבית למעלה; וכן התחתונה יעלה על העליונה לתיכונה.
> יחזקאל מא ח: וראיתי לבית גבה סביב סביב; מיסדות (מוסדות) הצלעות מלו הקנה שש אמות אצילה.
> יחזקאל מא ט: רחב הקיר אשר לצלע אל החוץ חמש אמות; ואשר מנח בית צלעות אשר לבית.
> יחזקאל מא י: ובין הלשכות רחב עשרים אמה סביב לבית סביב סביב.
> יחזקאל מא יא: ופתח הצלע למנח פתח אחד דרך הצפון ופתח אחד לדרום; ורחב מקום המנח חמש אמות סביב סביב.
> יחזקאל מא יב: והבנין אשר אל פני הגזרה פאת דרך הים רחב שבעים אמה וקיר הבנין חמש אמות רחב סביב סביב; וארכו תשעים אמה.
> יחזקאל מא יג: ומדד את הבית ארך מאה אמה; והגזרה והבניה וקירותיה ארך מאה אמה.
> יחזקאל מא יד: ורחב פני הבית והגזרה לקדים מאה אמה.
> יחזקאל מא טו: ומדד ארך הבנין אל פני הגזרה אשר על אחריה ואתוקיהא (ואתיקיהא) מפו ומפו מאה אמה; וההיכל הפנימי ואלמי החצר.
> יחזקאל מא טז: הספים והחלונים האטמות והאתיקים סביב לשלשתם נגד הסף שחיף עץ סביב סביב; והארץ עד החלונות והחלנות מכסות.
> יחזקאל מא יז: על מעל הפתח ועד הבית הפנימי ולחוץ ואל כל הקיר סביב סביב בפנימי ובחיצון מדות.
> יחזקאל מא יח: ועשוי כרובים ותמרים; ותמרה בין כרוב לכרוב ושנים פנים לכרוב.
> יחזקאל מא יט: ופני אדם אל התמרה מפו ופני כפיר אל התמרה מפו עשוי אל כל הבית סביב סביב.
> יחזקאל מא כ: מהארץ עד מעל הפתח הכרובים והתמרים עשוים; וקיר ההיכל.
> יחזקאל מא כא: ההיכל מזוזת רבעה; ופני הקדש המראה כמראה.
> יחזקאל מא כב: המזבח עץ שלוש אמות גבה וארכו שתים אמות ומקצעותיו לו וארכו וקירתיו עץ; וידבר אלי זה השלחן אשר לפני יהוה.
> יחזקאל מא כג: ושתים דלתות להיכל ולקדש.
> יחזקאל מא כד: ושתים דלתות לדלתות:  שתים מוסבות דלתות שתים לדלת אחת ושתי דלתות לאחרת.
> יחזקאל מא כה: ועשויה אליהן אל דלתות ההיכל כרובים ותמרים כאשר עשוים לקירות; ועב עץ אל פני האולם מהחוץ.
> יחזקאל מא כו: וחלונים אטמות ותמרים מפו ומפו אל כתפות האולם; וצלעות הבית והעבים.
> יחזקאל מב א: ויוצאני אל החצר החיצונה הדרך דרך הצפון; ויבאני אל הלשכה אשר נגד הגזרה ואשר נגד הבנין אל הצפון.
> יחזקאל מב ב: אל פני ארך אמות המאה פתח הצפון; והרחב חמשים אמות.
> יחזקאל מב ג: נגד העשרים אשר לחצר הפנימי ונגד רצפה אשר לחצר החיצונה אתיק אל פני אתיק בשלשים.
> יחזקאל מב ד: ולפני הלשכות מהלך עשר אמות רחב אל הפנימית דרך אמה אחת; ופתחיהם לצפון.
> יחזקאל מב ה: והלשכות העליונת קצרות:  כי יוכלו אתיקים מהנה מהתחתנות ומהתכונות בנין.
> יחזקאל מב ו: כי משלשות הנה ואין להן עמודים כעמודי החצרות; על כן נאצל מהתחתונות ומהתיכנות מהארץ.
> יחזקאל מב ז: וגדר אשר לחוץ לעמת הלשכות דרך החצר החצונה אל פני הלשכות ארכו חמשים אמה.
> יחזקאל מב ח: כי ארך הלשכות אשר לחצר החצונה חמשים אמה; והנה על פני ההיכל מאה אמה.
> יחזקאל מב ט: ומתחתה לשכות (ומתחת הלשכות) האלה המבוא (המביא) מהקדים בבאו להנה מהחצר החצנה.
> יחזקאל מב י: ברחב גדר החצר דרך הקדים אל פני הגזרה ואל פני הבנין לשכות.
> יחזקאל מב יא: ודרך לפניהם כמראה הלשכות אשר דרך הצפון כארכן כן רחבן; וכל מוצאיהן וכמשפטיהן וכפתחיהן.
> יחזקאל מב יב: וכפתחי הלשכות אשר דרך הדרום פתח בראש דרך; דרך בפני הגדרת הגינה דרך הקדים בבואן.
> יחזקאל מב יג: ויאמר אלי לשכות הצפון לשכות הדרום אשר אל פני הגזרה הנה לשכות הקדש אשר יאכלו שם הכהנים אשר קרובים ליהוה קדשי הקדשים:  שם יניחו קדשי הקדשים והמנחה והחטאת והאשם כי המקום קדש.
> יחזקאל מב יד: בבאם הכהנים ולא יצאו מהקדש אל החצר החיצונה ושם יניחו בגדיהם אשר ישרתו בהן כי קדש הנה; ילבשו (ולבשו) בגדים אחרים וקרבו אל אשר לעם.
> יחזקאל מב טו: וכלה את מדות הבית הפנימי והוציאני דרך השער אשר פניו דרך הקדים; ומדדו סביב סביב.
> יחזקאל מב טז: מדד רוח הקדים בקנה המדה חמש אמות (מאות) קנים בקנה המדה סביב.
> יחזקאל מב יז: מדד רוח הצפון חמש מאות קנים בקנה המדה סביב.
> יחזקאל מב יח: את רוח הדרום מדד חמש מאות קנים בקנה המדה.
> יחזקאל מב יט: סבב אל רוח הים; מדד חמש מאות קנים בקנה המדה.
> יחזקאל מב כ: לארבע רוחות מדדו חומה לו סביב סביב ארך חמש מאות ורחב חמש מאות:  להבדיל בין הקדש לחל.
> יחזקאל מג א: ויולכני אל השער שער אשר פנה דרך הקדים.
> יחזקאל מג ב: והנה כבוד אלהי ישראל בא מדרך הקדים; וקולו כקול מים רבים והארץ האירה מכבדו.
> יחזקאל מג ג: וכמראה המראה אשר ראיתי כמראה אשר ראיתי בבאי לשחת את העיר ומראות כמראה אשר ראיתי אל נהר כבר; ואפל אל פני.
> יחזקאל מג ד: וכבוד יהוה בא אל הבית דרך שער אשר פניו דרך הקדים.
> יחזקאל מג ה: ותשאני רוח ותבאני אל החצר הפנימי; והנה מלא כבוד יהוה הבית.
> יחזקאל מג ו: ואשמע מדבר אלי מהבית; ואיש היה עמד אצלי.
> יחזקאל מג ז: ויאמר אלי בן אדם את מקום כסאי ואת מקום כפות רגלי אשר אשכן שם בתוך בני ישראל לעולם; ולא יטמאו עוד בית ישראל שם קדשי המה ומלכיהם בזנותם ובפגרי מלכיהם במותם.
> יחזקאל מג ח: בתתם ספם את ספי ומזוזתם אצל מזוזתי והקיר ביני וביניהם; וטמאו את שם קדשי בתועבותם אשר עשו ואכל אתם באפי.
> יחזקאל מג ט: עתה ירחקו את זנותם ופגרי מלכיהם ממני; ושכנתי בתוכם לעולם.
> יחזקאל מג י: אתה בן אדם הגד את בית ישראל את הבית ויכלמו מעונותיהם; ומדדו את תכנית.
> יחזקאל מג יא: ואם נכלמו מכל אשר עשו צורת הבית ותכונתו ומוצאיו ומובאיו וכל צורתו ואת כל חקתיו וכל צורתו וכל תורתו הודע אותם וכתב לעיניהם; וישמרו את כל צורתו ואת כל חקתיו ועשו אותם.
> יחזקאל מג יב: זאת תורת הבית:  על ראש ההר כל גבלו סביב סביב קדש קדשים הנה זאת תורת הבית.
> יחזקאל מג יג: ואלה מדות המזבח באמות אמה אמה וטפח; וחיק האמה ואמה רחב וגבולה אל שפתה סביב זרת האחד וזה גב המזבח.
> יחזקאל מג יד: ומחיק הארץ עד העזרה התחתונה שתים אמות ורחב אמה אחת; ומהעזרה הקטנה עד העזרה הגדולה ארבע אמות ורחב האמה.
> יחזקאל מג טו: וההראל ארבע אמות; ומהאראיל ולמעלה הקרנות ארבע.
> יחזקאל מג טז: והאראיל שתים עשרה ארך בשתים עשרה רחב:  רבוע אל ארבעת רבעיו.
> יחזקאל מג יז: והעזרה ארבע עשרה ארך בארבע עשרה רחב אל ארבעת רבעיה; והגבול סביב אותה חצי האמה והחיק לה אמה סביב ומעלתהו פנות קדים.
> יחזקאל מג יח: ויאמר אלי בן אדם כה אמר אדני יהוה אלה חקות המזבח ביום העשותו להעלות עליו עולה ולזרק עליו דם.
> יחזקאל מג יט: ונתתה אל הכהנים הלוים אשר הם מזרע צדוק הקרבים אלי נאם אדני יהוה לשרתני:  פר בן בקר לחטאת.
> יחזקאל מג כ: ולקחת מדמו ונתתה על ארבע קרנתיו ואל ארבע פנות העזרה ואל הגבול סביב; וחטאת אותו וכפרתהו.
> יחזקאל מג כא: ולקחת את הפר החטאת; ושרפו במפקד הבית מחוץ למקדש.
> יחזקאל מג כב: וביום השני תקריב שעיר עזים תמים לחטאת; וחטאו את המזבח כאשר חטאו בפר.
> יחזקאל מג כג: בכלותך מחטא תקריב פר בן בקר תמים ואיל מן הצאן תמים.
> יחזקאל מג כד: והקרבתם לפני יהוה; והשליכו הכהנים עליהם מלח והעלו אותם עלה ליהוה.
> יחזקאל מג כה: שבעת ימים תעשה שעיר חטאת ליום; ופר בן בקר ואיל מן הצאן תמימים יעשו.
> יחזקאל מג כו: שבעת ימים יכפרו את המזבח וטהרו אתו; ומלאו ידו.
> יחזקאל מג כז: ויכלו את הימים;    והיה ביום השמיני והלאה יעשו הכהנים על המזבח את עולותיכם ואת שלמיכם ורצאתי אתכם נאם אדני יהוה.
> יחזקאל מד א: וישב אתי דרך שער המקדש החיצון הפנה קדים; והוא סגור.
> יחזקאל מד ב: ויאמר אלי יהוה השער הזה סגור יהיה לא יפתח ואיש לא יבא בו כי יהוה אלהי ישראל בא בו; והיה סגור.
> יחזקאל מד ג: את הנשיא נשיא הוא ישב בו לאכול (לאכל) לחם לפני יהוה; מדרך אולם השער יבוא ומדרכו יצא.
> יחזקאל מד ד: ויביאני דרך שער הצפון אל פני הבית וארא והנה מלא כבוד יהוה את בית יהוה; ואפל אל פני.
> יחזקאל מד ה: ויאמר אלי יהוה בן אדם שים לבך וראה בעיניך ובאזניך שמע את כל אשר אני מדבר אתך לכל חקות בית יהוה ולכל תורתו; ושמת לבך למבוא הבית בכל מוצאי המקדש.
> יחזקאל מד ו: ואמרת אל מרי אל בית ישראל כה אמר אדני יהוה:  רב לכם מכל תועבותיכם בית ישראל.
> יחזקאל מד ז: בהביאכם בני נכר ערלי לב וערלי בשר להיות במקדשי לחללו את ביתי בהקריבכם את לחמי חלב ודם ויפרו את בריתי אל כל תועבותיכם.
> יחזקאל מד ח: ולא שמרתם משמרת קדשי; ותשימון לשמרי משמרתי במקדשי לכם.
> יחזקאל מד ט: כה אמר אדני יהוה כל בן נכר ערל לב וערל בשר לא יבוא אל מקדשי:  לכל בן נכר אשר בתוך בני ישראל.
> יחזקאל מד י: כי אם הלוים אשר רחקו מעלי בתעות ישראל אשר תעו מעלי אחרי גלוליהם; ונשאו עונם.
> יחזקאל מד יא: והיו במקדשי משרתים פקדות אל שערי הבית ומשרתים את הבית; המה ישחטו את העולה ואת הזבח לעם והמה יעמדו לפניהם לשרתם.
> יחזקאל מד יב: יען אשר ישרתו אותם לפני גלוליהם והיו לבית ישראל למכשול עון; על כן נשאתי ידי עליהם נאם אדני יהוה ונשאו עונם.
> יחזקאל מד יג: ולא יגשו אלי לכהן לי ולגשת על כל קדשי אל קדשי הקדשים; ונשאו כלמתם ותועבותם אשר עשו.
> יחזקאל מד יד: ונתתי אותם שמרי משמרת הבית לכל עבדתו ולכל אשר יעשה בו.
> יחזקאל מד טו: והכהנים הלוים בני צדוק אשר שמרו את משמרת מקדשי בתעות בני ישראל מעלי המה יקרבו אלי לשרתני; ועמדו לפני להקריב לי חלב ודם נאם אדני יהוה.
> יחזקאל מד טז: המה יבאו אל מקדשי והמה יקרבו אל שלחני לשרתני; ושמרו את משמרתי.
> יחזקאל מד יז: והיה בבואם אל שערי החצר הפנימית בגדי פשתים ילבשו; ולא יעלה עליהם צמר בשרתם בשערי החצר הפנימית וביתה.
> יחזקאל מד יח: פארי פשתים יהיו על ראשם ומכנסי פשתים יהיו על מתניהם:  לא יחגרו ביזע.
> יחזקאל מד יט: ובצאתם אל החצר החיצונה אל החצר החיצונה אל העם יפשטו את בגדיהם אשר המה משרתם בם והניחו אותם בלשכת הקדש; ולבשו בגדים אחרים ולא יקדשו את העם בבגדיהם.
> יחזקאל מד כ: וראשם לא יגלחו ופרע לא ישלחו; כסום יכסמו את ראשיהם.
> יחזקאל מד כא: ויין לא ישתו כל כהן בבואם אל החצר הפנימית.
> יחזקאל מד כב: ואלמנה וגרושה לא יקחו להם לנשים:  כי אם בתולת מזרע בית ישראל והאלמנה אשר תהיה אלמנה מכהן יקחו.
> יחזקאל מד כג: ואת עמי יורו בין קדש לחל; ובין טמא לטהור יודעם.
> יחזקאל מד כד: ועל ריב המה יעמדו לשפט (למשפט) במשפטי ושפטהו (ישפטהו); ואת תורתי ואת חקתי בכל מועדי ישמרו ואת שבתותי יקדשו.
> יחזקאל מד כה: ואל מת אדם לא יבוא לטמאה:  כי אם לאב ולאם ולבן ולבת לאח ולאחות אשר לא היתה לאיש יטמאו.
> יחזקאל מד כו: ואחרי טהרתו שבעת ימים יספרו לו.
> יחזקאל מד כז: וביום באו אל הקדש אל החצר הפנימית לשרת בקדש יקריב חטאתו נאם אדני יהוה.
> יחזקאל מד כח: והיתה להם לנחלה אני נחלתם; ואחזה לא תתנו להם בישראל אני אחזתם.
> יחזקאל מד כט: המנחה והחטאת והאשם המה יאכלום; וכל חרם בישראל להם יהיה.
> יחזקאל מד ל: וראשית כל בכורי כל וכל תרומת כל מכל תרומותיכם לכהנים יהיה; וראשית ערסותיכם תתנו לכהן להניח ברכה אל ביתך.
> יחזקאל מד לא: כל נבלה וטרפה מן העוף ומן הבהמה לא יאכלו הכהנים.
> יחזקאל מה א: ובהפילכם את הארץ בנחלה תרימו תרומה ליהוה קדש מן הארץ ארך חמשה ועשרים אלף ארך ורחב עשרה אלף:  קדש הוא בכל גבולה סביב.
> יחזקאל מה ב: יהיה מזה אל הקדש חמש מאות בחמש מאות מרבע סביב; וחמשים אמה מגרש לו סביב.
> יחזקאל מה ג: ומן המדה הזאת תמוד ארך חמש (חמשה) ועשרים אלף ורחב עשרת אלפים; ובו יהיה המקדש קדש קדשים.
> יחזקאל מה ד: קדש מן הארץ הוא לכהנים משרתי המקדש יהיה הקרבים לשרת את יהוה; והיה להם מקום לבתים ומקדש למקדש.
> יחזקאל מה ה: וחמשה ועשרים אלף ארך ועשרת אלפים רחב; יהיה (והיה) ללוים משרתי הבית להם לאחזה עשרים לשכת.
> יחזקאל מה ו: ואחזת העיר תתנו חמשת אלפים רחב וארך חמשה ועשרים אלף לעמת תרומת הקדש לכל בית ישראל יהיה.
> יחזקאל מה ז: ולנשיא מזה ומזה לתרומת הקדש ולאחזת העיר אל פני תרומת הקדש ואל פני אחזת העיר מפאת ים ימה ומפאת קדמה קדימה; וארך לעמות אחד החלקים מגבול ים אל גבול קדימה.
> יחזקאל מה ח: לארץ יהיה לו לאחזה בישראל; ולא יונו עוד נשיאי את עמי והארץ יתנו לבית ישראל לשבטיהם.
> יחזקאל מה ט: כה אמר אדני יהוה רב לכם נשיאי ישראל חמס ושד הסירו ומשפט וצדקה עשו; הרימו גרשתיכם מעל עמי נאם אדני יהוה.
> יחזקאל מה י: מאזני צדק ואיפת צדק ובת צדק יהי לכם.
> יחזקאל מה יא: האיפה והבת תכן אחד יהיה לשאת מעשר החמר הבת; ועשירת החמר האיפה אל החמר יהיה מתכנתו.
> יחזקאל מה יב: והשקל עשרים גרה; עשרים שקלים חמשה ועשרים שקלים עשרה וחמשה שקל המנה יהיה לכם.
> יחזקאל מה יג: זאת התרומה אשר תרימו:  ששית האיפה מחמר החטים וששיתם האיפה מחמר השערים.
> יחזקאל מה יד: וחק השמן הבת השמן מעשר הבת מן הכר עשרת הבתים חמר:  כי עשרת הבתים חמר.
> יחזקאל מה טו: ושה אחת מן הצאן מן המאתים ממשקה ישראל למנחה ולעולה ולשלמים לכפר עליהם נאם אדני יהוה.
> יחזקאל מה טז: כל העם הארץ יהיו אל התרומה הזאת לנשיא בישראל.
> יחזקאל מה יז: ועל הנשיא יהיה העולות והמנחה והנסך בחגים ובחדשים ובשבתות בכל מועדי בית ישראל:  הוא יעשה את החטאת ואת המנחה ואת העולה ואת השלמים לכפר בעד בית ישראל.
> יחזקאל מה יח: כה אמר אדני יהוה בראשון באחד לחדש תקח פר בן בקר תמים; וחטאת את המקדש.
> יחזקאל מה יט: ולקח הכהן מדם החטאת ונתן אל מזוזת הבית ואל ארבע פנות העזרה למזבח; ועל מזוזת שער החצר הפנימית.
> יחזקאל מה כ: וכן תעשה בשבעה בחדש מאיש שגה ומפתי; וכפרתם את הבית.
> יחזקאל מה כא: בראשון בארבעה עשר יום לחדש יהיה לכם הפסח; חג שבעות ימים מצות יאכל.
> יחזקאל מה כב: ועשה הנשיא ביום ההוא בעדו ובעד כל עם הארץ פר חטאת.
> יחזקאל מה כג: ושבעת ימי החג יעשה עולה ליהוה שבעת פרים ושבעת אילים תמימם ליום שבעת הימים; וחטאת שעיר עזים ליום.
> יחזקאל מה כד: ומנחה איפה לפר ואיפה לאיל יעשה; ושמן הין לאיפה.
> יחזקאל מה כה: בשביעי בחמשה עשר יום לחדש בחג יעשה כאלה שבעת הימים:  כחטאת כעלה וכמנחה וכשמן.
> יחזקאל מו א: כה אמר אדני יהוה שער החצר הפנימית הפנה קדים יהיה סגור ששת ימי המעשה; וביום השבת יפתח וביום החדש יפתח.
> יחזקאל מו ב: ובא הנשיא דרך אולם השער מחוץ ועמד על מזוזת השער ועשו הכהנים את עולתו ואת שלמיו והשתחוה על מפתן השער ויצא; והשער לא יסגר עד הערב.
> יחזקאל מו ג: והשתחוו עם הארץ פתח השער ההוא בשבתות ובחדשים לפני יהוה.
> יחזקאל מו ד: והעלה אשר יקרב הנשיא ליהוה:  ביום השבת ששה כבשים תמימם ואיל תמים.
> יחזקאל מו ה: ומנחה איפה לאיל ולכבשים מנחה מתת ידו; ושמן הין לאיפה.
> יחזקאל מו ו: וביום החדש פר בן בקר תמימם; וששת כבשים ואיל תמימם יהיו.
> יחזקאל מו ז: ואיפה לפר ואיפה לאיל יעשה מנחה ולכבשים כאשר תשיג ידו; ושמן הין לאיפה.
> יחזקאל מו ח: ובבוא הנשיא דרך אולם השער יבוא ובדרכו יצא.
> יחזקאל מו ט: ובבוא עם הארץ לפני יהוה במועדים הבא דרך שער צפון להשתחות יצא דרך שער נגב והבא דרך שער נגב יצא דרך שער צפונה:  לא ישוב דרך השער אשר בא בו כי נכחו יצאו (יצא).
> יחזקאל מו י: והנשיא בתוכם בבואם יבוא ובצאתם יצאו.
> יחזקאל מו יא: ובחגים ובמועדים תהיה המנחה איפה לפר ואיפה לאיל ולכבשים מתת ידו; ושמן הין לאיפה.
> יחזקאל מו יב: וכי יעשה הנשיא נדבה עולה או שלמים נדבה ליהוה ופתח לו את השער הפנה קדים ועשה את עלתו ואת שלמיו כאשר יעשה ביום השבת; ויצא וסגר את השער אחרי צאתו.
> יחזקאל מו יג: וכבש בן שנתו תמים תעשה עולה ליום ליהוה:  בבקר בבקר תעשה אתו.
> יחזקאל מו יד: ומנחה תעשה עליו בבקר בבקר ששית האיפה ושמן שלישית ההין לרס את הסלת:  מנחה ליהוה חקות עולם תמיד.
> יחזקאל מו טו: ועשו (יעשו) את הכבש ואת המנחה ואת השמן בבקר בבקר:  עולת תמיד.
> יחזקאל מו טז: כה אמר אדני יהוה כי יתן הנשיא מתנה לאיש מבניו נחלתו היא לבניו תהיה:  אחזתם היא בנחלה.
> יחזקאל מו יז: וכי יתן מתנה מנחלתו לאחד מעבדיו והיתה לו עד שנת הדרור ושבת לנשיא; אך נחלתו בניו להם תהיה.
> יחזקאל מו יח: ולא יקח הנשיא מנחלת העם להונתם מאחזתם מאחזתו ינחל את בניו:  למען אשר לא יפצו עמי איש מאחזתו.
> יחזקאל מו יט: ויביאני במבוא אשר על כתף השער אל הלשכות הקדש אל הכהנים הפנות צפונה; והנה שם מקום בירכתם (בירכתים) ימה.
> יחזקאל מו כ: ויאמר אלי זה המקום אשר יבשלו שם הכהנים את האשם ואת החטאת:  אשר יאפו את המנחה לבלתי הוציא אל החצר החיצונה לקדש את העם.
> יחזקאל מו כא: ויוציאני אל החצר החיצונה ויעברני אל ארבעת מקצועי החצר; והנה חצר במקצע החצר חצר במקצע החצר.
> יחזקאל מו כב: בארבעת מקצעות החצר חצרות קטרות ארבעים ארך ושלשים רחב:  מדה אחת לארבעתם מהקצעות.
> יחזקאל מו כג: וטור סביב בהם סביב לארבעתם; ומבשלות עשוי מתחת הטירות סביב.
> יחזקאל מו כד: ויאמר אלי:  אלה בית המבשלים אשר יבשלו שם משרתי הבית את זבח העם.
> יחזקאל מז א: וישבני אל פתח הבית והנה מים יצאים מתחת מפתן הבית קדימה כי פני הבית קדים; והמים ירדים מתחת מכתף הבית הימנית מנגב למזבח.
> יחזקאל מז ב: ויוצאני דרך שער צפונה ויסבני דרך חוץ אל שער החוץ דרך הפונה קדים; והנה מים מפכים מן הכתף הימנית.
> יחזקאל מז ג: בצאת האיש קדים וקו בידו; וימד אלף באמה ויעברני במים מי אפסים.
> יחזקאל מז ד: וימד אלף ויעברני במים מים ברכים; וימד אלף ויעברני מי מתנים.
> יחזקאל מז ה: וימד אלף נחל אשר לא אוכל לעבר:  כי גאו המים מי שחו נחל אשר לא יעבר.
> יחזקאל מז ו: ויאמר אלי הראית בן אדם; ויולכני וישבני שפת הנחל.
> יחזקאל מז ז: בשובני והנה אל שפת הנחל עץ רב מאד:  מזה ומזה.
> יחזקאל מז ח: ויאמר אלי המים האלה יוצאים אל הגלילה הקדמונה וירדו על הערבה; ובאו הימה אל הימה המוצאים ונרפאו המים.
> יחזקאל מז ט: והיה כל נפש חיה אשר ישרץ אל כל אשר יבוא שם נחלים יחיה והיה הדגה רבה מאד:  כי באו שמה המים האלה וירפאו וחי כל אשר יבוא שמה הנחל.
> יחזקאל מז י: והיה יעמדו (עמדו) עליו דוגים מעין גדי ועד עין עגלים משטוח לחרמים יהיו; למינה תהיה דגתם כדגת הים הגדול רבה מאד.
> יחזקאל מז יא: בצאתו וגבאיו ולא ירפאו למלח נתנו.
> יחזקאל מז יב: ועל הנחל יעלה על שפתו מזה ומזה כל עץ מאכל לא יבול עלהו ולא יתם פריו לחדשיו יבכר כי מימיו מן המקדש המה יוצאים; והיו (והיה) פריו למאכל ועלהו לתרופה.
> יחזקאל מז יג: כה אמר אדני יהוה גה גבול אשר תתנחלו את הארץ לשני עשר שבטי ישראל יוסף חבלים.
> יחזקאל מז יד: ונחלתם אותה איש כאחיו אשר נשאתי את ידי לתתה לאבתיכם; ונפלה הארץ הזאת לכם בנחלה.
> יחזקאל מז טו: וזה גבול הארץ:  לפאת צפונה מן הים הגדול הדרך חתלן לבוא צדדה.
> יחזקאל מז טז: חמת ברותה סברים אשר בין גבול דמשק ובין גבול חמת; חצר התיכון אשר אל גבול חורן.
> יחזקאל מז יז: והיה גבול מן הים חצר עינון גבול דמשק וצפון צפונה וגבול חמת; ואת פאת צפון.
> יחזקאל מז יח: ופאת קדים מבין חורן ומבין דמשק ומבין הגלעד ומבין ארץ ישראל הירדן מגבול על הים הקדמוני תמדו; ואת פאת קדימה.
> יחזקאל מז יט: ופאת נגב תימנה מתמר עד מי מריבות קדש נחלה אל הים הגדול; ואת פאת תימנה נגבה.
> יחזקאל מז כ: ופאת ים הים הגדול מגבול עד נכח לבוא חמת; זאת פאת ים.
> יחזקאל מז כא: וחלקתם את הארץ הזאת לכם לשבטי ישראל.
> יחזקאל מז כב: והיה תפלו אותה בנחלה לכם ולהגרים הגרים בתוככם אשר הולדו בנים בתוככם; והיו לכם כאזרח בבני ישראל אתכם יפלו בנחלה בתוך שבטי ישראל.
> יחזקאל מז כג: והיה בשבט אשר גר הגר אתו שם תתנו נחלתו נאם אדני יהוה.
> יחזקאל מח א: ואלה שמות השבטים:  מקצה צפונה אל יד דרך חתלן לבוא חמת חצר עינן גבול דמשק צפונה אל יד חמת והיו לו פאת קדים הים דן אחד.
> יחזקאל מח ב: ועל גבול דן מפאת קדים עד פאת ימה אשר אחד.
> יחזקאל מח ג: ועל גבול אשר מפאת קדימה ועד פאת ימה נפתלי אחד.
> יחזקאל מח ד: ועל גבול נפתלי מפאת קדמה עד פאת ימה מנשה אחד.
> יחזקאל מח ה: ועל גבול מנשה מפאת קדמה עד פאת ימה אפרים אחד.
> יחזקאל מח ו: ועל גבול אפרים מפאת קדים ועד פאת ימה ראובן אחד.
> יחזקאל מח ז: ועל גבול ראובן מפאת קדים עד פאת ימה יהודה אחד.
> יחזקאל מח ח: ועל גבול יהודה מפאת קדים עד פאת ימה תהיה התרומה אשר תרימו חמשה ועשרים אלף רחב וארך כאחד החלקים מפאת קדימה עד פאת ימה והיה המקדש בתוכו.
> יחזקאל מח ט: התרומה אשר תרימו ליהוה ארך חמשה ועשרים אלף ורחב עשרת אלפים.
> יחזקאל מח י: ולאלה תהיה תרומת הקדש לכהנים צפונה חמשה ועשרים אלף וימה רחב עשרת אלפים וקדימה רחב עשרת אלפים ונגבה ארך חמשה ועשרים אלף; והיה מקדש יהוה בתוכו.
> יחזקאל מח יא: לכהנים המקדש מבני צדוק אשר שמרו משמרתי אשר לא תעו בתעות בני ישראל כאשר תעו הלוים.
> יחזקאל מח יב: והיתה להם תרומיה מתרומת הארץ קדש קדשים אל גבול הלוים.
> יחזקאל מח יג: והלוים לעמת גבול הכהנים חמשה ועשרים אלף ארך ורחב עשרת אלפים; כל ארך חמשה ועשרים אלף ורחב עשרת אלפים.
> יחזקאל מח יד: ולא ימכרו ממנו ולא ימר ולא יעבור (יעביר) ראשית הארץ:  כי קדש ליהוה.
> יחזקאל מח טו: וחמשת אלפים הנותר ברחב על פני חמשה ועשרים אלף חל הוא לעיר למושב ולמגרש; והיתה העיר בתוכה.
> יחזקאל מח טז: ואלה מדותיה פאת צפון חמש מאות וארבעת אלפים ופאת נגב חמש חמש (  ) מאות וארבעת אלפים; ומפאת קדים חמש מאות וארבעת אלפים ופאת ימה חמש מאות וארבעת אלפים.
> יחזקאל מח יז: והיה מגרש לעיר צפונה חמשים ומאתים ונגבה חמשים ומאתים; וקדימה חמשים ומאתים וימה חמשים ומאתים.
> יחזקאל מח יח: והנותר בארך לעמת תרומת הקדש עשרת אלפים קדימה ועשרת אלפים ימה והיה לעמת תרומת הקדש; והיתה תבואתה ללחם לעבדי העיר.
> יחזקאל מח יט: והעבד העיר יעבדוהו מכל שבטי ישראל.
> יחזקאל מח כ: כל התרומה חמשה ועשרים אלף בחמשה ועשרים אלף:  רביעית תרימו את תרומת הקדש אל אחזת העיר.
> יחזקאל מח כא: והנותר לנשיא מזה ומזה לתרומת הקדש ולאחזת העיר אל פני חמשה ועשרים אלף תרומה עד גבול קדימה וימה על פני חמשה ועשרים אלף על גבול ימה לעמת חלקים לנשיא; והיתה תרומת הקדש ומקדש הבית בתוכה.
> יחזקאל מח כב: ומאחזת הלוים ומאחזת העיר בתוך אשר לנשיא יהיה:  בין גבול יהודה ובין גבול בנימן לנשיא יהיה.
> יחזקאל מח כג: ויתר השבטים:  מפאת קדימה עד פאת ימה בנימן אחד.
> יחזקאל מח כד: ועל גבול בנימן מפאת קדימה עד פאת ימה שמעון אחד.
> יחזקאל מח כה: ועל גבול שמעון מפאת קדימה עד פאת ימה יששכר אחד.
> יחזקאל מח כו: ועל גבול יששכר מפאת קדימה עד פאת ימה זבולן אחד.
> יחזקאל מח כז: ועל גבול זבולן מפאת קדמה עד פאת ימה גד אחד.
> יחזקאל מח כח: ועל גבול גד אל פאת נגב תימנה:  והיה גבול מתמר מי מריבת קדש נחלה על הים הגדול.
> יחזקאל מח כט: זאת הארץ אשר תפילו מנחלה לשבטי ישראל; ואלה מחלקותם נאם אדני יהוה.
> יחזקאל מח ל: ואלה תוצאת העיר:  מפאת צפון חמש מאות וארבעת אלפים מדה.
> יחזקאל מח לא: ושערי העיר על שמות שבטי ישראל שערים שלושה צפונה שער ראובן אחד שער יהודה אחד שער לוי אחד.
> יחזקאל מח לב: ואל פאת קדימה חמש מאות וארבעת אלפים ושערים שלשה ושער יוסף אחד שער בנימן אחד שער דן אחד.
> יחזקאל מח לג: ופאת נגבה חמש מאות וארבעת אלפים מדה ושערים שלשה שער שמעון אחד שער יששכר אחד שער זבולן אחד.
> יחזקאל מח לד: פאת ימה חמש מאות וארבעת אלפים שעריהם שלשה שער גד אחד שער אשר אחד שער נפתלי אחד.
> יחזקאל מח לה: סביב שמנה עשר אלף; ושם העיר מיום יהוה שמה. 