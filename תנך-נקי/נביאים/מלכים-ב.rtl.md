> מלכים-ב א א: ויפשע מואב בישראל אחרי מות אחאב.
> מלכים-ב א ב: ויפל אחזיה בעד השבכה בעליתו אשר בשמרון ויחל; וישלח מלאכים ויאמר אלהם לכו דרשו בבעל זבוב אלהי עקרון אם אחיה מחלי זה.
> מלכים-ב א ג: ומלאך יהוה דבר אל אליה התשבי קום עלה לקראת מלאכי מלך שמרון; ודבר אלהם המבלי אין אלהים בישראל אתם הלכים לדרש בבעל זבוב אלהי עקרון.
> מלכים-ב א ד: ולכן כה אמר יהוה המטה אשר עלית שם לא תרד ממנה כי מות תמות; וילך אליה.
> מלכים-ב א ה: וישובו המלאכים אליו; ויאמר אליהם מה זה שבתם.
> מלכים-ב א ו: ויאמרו אליו איש עלה לקראתנו ויאמר אלינו לכו שובו אל המלך אשר שלח אתכם ודברתם אליו כה אמר יהוה המבלי אין אלהים בישראל אתה שלח לדרש בבעל זבוב אלהי עקרון; לכן המטה אשר עלית שם לא תרד ממנה כי מות תמות.
> מלכים-ב א ז: וידבר אלהם מה משפט האיש אשר עלה לקראתכם; וידבר אליכם את הדברים האלה.
> מלכים-ב א ח: ויאמרו אליו איש בעל שער ואזור עור אזור במתניו; ויאמר אליה התשבי הוא.
> מלכים-ב א ט: וישלח אליו שר חמשים וחמשיו; ויעל אליו והנה ישב על ראש ההר וידבר אליו איש האלהים המלך דבר רדה.
> מלכים-ב א י: ויענה אליהו וידבר אל שר החמשים ואם איש אלהים אני תרד אש מן השמים ותאכל אתך ואת חמשיך; ותרד אש מן השמים ותאכל אתו ואת חמשיו.
> מלכים-ב א יא: וישב וישלח אליו שר חמשים אחר וחמשיו; ויען וידבר אליו איש האלהים כה אמר המלך מהרה רדה.
> מלכים-ב א יב: ויען אליה וידבר אליהם אם איש האלהים אני תרד אש מן השמים ותאכל אתך ואת חמשיך; ותרד אש אלהים מן השמים ותאכל אתו ואת חמשיו.
> מלכים-ב א יג: וישב וישלח שר חמשים שלשים וחמשיו; ויעל ויבא שר החמשים השלישי ויכרע על ברכיו לנגד אליהו ויתחנן אליו וידבר אליו איש האלהים תיקר נא נפשי ונפש עבדיך אלה חמשים בעיניך.
> מלכים-ב א יד: הנה ירדה אש מן השמים ותאכל את שני שרי החמשים הראשנים ואת חמשיהם; ועתה תיקר נפשי בעיניך.
> מלכים-ב א טו: וידבר מלאך יהוה אל אליהו רד אותו אל תירא מפניו; ויקם וירד אותו אל המלך.
> מלכים-ב א טז: וידבר אליו כה אמר יהוה יען אשר שלחת מלאכים לדרש בבעל זבוב אלהי עקרון המבלי אין אלהים בישראל לדרש בדברו; לכן המטה אשר עלית שם לא תרד ממנה כי מות תמות.
> מלכים-ב א יז: וימת כדבר יהוה אשר דבר אליהו וימלך יהורם תחתיו בשנת שתים ליהורם בן יהושפט מלך יהודה:  כי לא היה לו בן.
> מלכים-ב א יח: ויתר דברי אחזיהו אשר עשה:  הלוא המה כתובים על ספר דברי הימים למלכי ישראל.
> מלכים-ב ב א: ויהי בהעלות יהוה את אליהו בסערה השמים; וילך אליהו ואלישע מן הגלגל.
> מלכים-ב ב ב: ויאמר אליהו אל אלישע שב נא פה כי יהוה שלחני עד בית אל ויאמר אלישע חי יהוה וחי נפשך אם אעזבך; וירדו בית אל.
> מלכים-ב ב ג: ויצאו בני הנביאים אשר בית אל אל אלישע ויאמרו אליו הידעת כי היום יהוה לקח את אדניך מעל ראשך; ויאמר גם אני ידעתי החשו.
> מלכים-ב ב ד: ויאמר לו אליהו אלישע שב נא פה כי יהוה שלחני יריחו ויאמר חי יהוה וחי נפשך אם אעזבך; ויבאו יריחו.
> מלכים-ב ב ה: ויגשו בני הנביאים אשר ביריחו אל אלישע ויאמרו אליו הידעת כי היום יהוה לקח את אדניך מעל ראשך; ויאמר גם אני ידעתי החשו.
> מלכים-ב ב ו: ויאמר לו אליהו שב נא פה כי יהוה שלחני הירדנה ויאמר חי יהוה וחי נפשך אם אעזבך; וילכו שניהם.
> מלכים-ב ב ז: וחמשים איש מבני הנביאים הלכו ויעמדו מנגד מרחוק; ושניהם עמדו על הירדן.
> מלכים-ב ב ח: ויקח אליהו את אדרתו ויגלם ויכה את המים ויחצו הנה והנה; ויעברו שניהם בחרבה.
> מלכים-ב ב ט: ויהי כעברם ואליהו אמר אל אלישע שאל מה אעשה לך בטרם אלקח מעמך; ויאמר אלישע ויהי נא פי שנים ברוחך אלי.
> מלכים-ב ב י: ויאמר הקשית לשאול; אם תראה אתי לקח מאתך יהי לך כן ואם אין לא יהיה.
> מלכים-ב ב יא: ויהי המה הלכים הלוך ודבר והנה רכב אש וסוסי אש ויפרדו בין שניהם; ויעל אליהו בסערה השמים.
> מלכים-ב ב יב: ואלישע ראה והוא מצעק אבי אבי רכב ישראל ופרשיו ולא ראהו עוד; ויחזק בבגדיו ויקרעם לשנים קרעים.
> מלכים-ב ב יג: וירם את אדרת אליהו אשר נפלה מעליו; וישב ויעמד על שפת הירדן.
> מלכים-ב ב יד: ויקח את אדרת אליהו אשר נפלה מעליו ויכה את המים ויאמר איה יהוה אלהי אליהו; אף הוא ויכה את המים ויחצו הנה והנה ויעבר אלישע.
> מלכים-ב ב טו: ויראהו בני הנביאים אשר ביריחו מנגד ויאמרו נחה רוח אליהו על אלישע; ויבאו לקראתו וישתחוו לו ארצה.
> מלכים-ב ב טז: ויאמרו אליו הנה נא יש את עבדיך חמשים אנשים בני חיל ילכו נא ויבקשו את אדניך פן נשאו רוח יהוה וישלכהו באחד ההרים או באחת הגיאות (הגיאיות); ויאמר לא תשלחו.
> מלכים-ב ב יז: ויפצרו בו עד בש ויאמר שלחו; וישלחו חמשים איש ויבקשו שלשה ימים ולא מצאהו.
> מלכים-ב ב יח: וישבו אליו והוא ישב ביריחו; ויאמר אלהם הלא אמרתי אליכם אל תלכו.
> מלכים-ב ב יט: ויאמרו אנשי העיר אל אלישע הנה נא מושב העיר טוב כאשר אדני ראה; והמים רעים והארץ משכלת.
> מלכים-ב ב כ: ויאמר קחו לי צלחית חדשה ושימו שם מלח; ויקחו אליו.
> מלכים-ב ב כא: ויצא אל מוצא המים וישלך שם מלח; ויאמר כה אמר יהוה רפאתי למים האלה לא יהיה משם עוד מות ומשכלת.
> מלכים-ב ב כב: וירפו המים עד היום הזה כדבר אלישע אשר דבר.
> מלכים-ב ב כג: ויעל משם בית אל; והוא עלה בדרך ונערים קטנים יצאו מן העיר ויתקלסו בו ויאמרו לו עלה קרח עלה קרח.
> מלכים-ב ב כד: ויפן אחריו ויראם ויקללם בשם יהוה; ותצאנה שתים דבים מן היער ותבקענה מהם ארבעים ושני ילדים.
> מלכים-ב ב כה: וילך משם אל הר הכרמל; ומשם שב שמרון.
> מלכים-ב ג א: ויהורם בן אחאב מלך על ישראל בשמרון בשנת שמנה עשרה ליהושפט מלך יהודה; וימלך שתים עשרה שנה.
> מלכים-ב ג ב: ויעשה הרע בעיני יהוה רק לא כאביו וכאמו; ויסר את מצבת הבעל אשר עשה אביו.
> מלכים-ב ג ג: רק בחטאות ירבעם בן נבט אשר החטיא את ישראל דבק:  לא סר ממנה.
> מלכים-ב ג ד: ומישע מלך מואב היה נקד; והשיב למלך ישראל מאה אלף כרים ומאה אלף אילים צמר.
> מלכים-ב ג ה: ויהי כמות אחאב; ויפשע מלך מואב במלך ישראל.
> מלכים-ב ג ו: ויצא המלך יהורם ביום ההוא משמרון; ויפקד את כל ישראל.
> מלכים-ב ג ז: וילך וישלח אל יהושפט מלך יהודה לאמר מלך מואב פשע בי התלך אתי אל מואב למלחמה; ויאמר אעלה כמוני כמוך כעמי כעמך כסוסי כסוסיך.
> מלכים-ב ג ח: ויאמר אי זה הדרך נעלה; ויאמר דרך מדבר אדום.
> מלכים-ב ג ט: וילך מלך ישראל ומלך יהודה ומלך אדום ויסבו דרך שבעת ימים; ולא היה מים למחנה ולבהמה אשר ברגליהם.
> מלכים-ב ג י: ויאמר מלך ישראל:  אהה כי קרא יהוה לשלשת המלכים האלה לתת אותם ביד מואב.
> מלכים-ב ג יא: ויאמר יהושפט האין פה נביא ליהוה ונדרשה את יהוה מאותו; ויען אחד מעבדי מלך ישראל ויאמר פה אלישע בן שפט אשר יצק מים על ידי אליהו.
> מלכים-ב ג יב: ויאמר יהושפט יש אותו דבר יהוה; וירדו אליו מלך ישראל ויהושפט ומלך אדום.
> מלכים-ב ג יג: ויאמר אלישע אל מלך ישראל מה לי ולך לך אל נביאי אביך ואל נביאי אמך; ויאמר לו מלך ישראל אל כי קרא יהוה לשלשת המלכים האלה לתת אותם ביד מואב.
> מלכים-ב ג יד: ויאמר אלישע חי יהוה צבאות אשר עמדתי לפניו כי לולי פני יהושפט מלך יהודה אני נשא אם אביט אליך ואם אראך.
> מלכים-ב ג טו: ועתה קחו לי מנגן; והיה כנגן המנגן ותהי עליו יד יהוה.
> מלכים-ב ג טז: ויאמר כה אמר יהוה:  עשה הנחל הזה גבים גבים.
> מלכים-ב ג יז: כי כה אמר יהוה לא תראו רוח ולא תראו גשם והנחל ההוא ימלא מים; ושתיתם אתם ומקניכם ובהמתכם.
> מלכים-ב ג יח: ונקל זאת בעיני יהוה; ונתן את מואב בידכם.
> מלכים-ב ג יט: והכיתם כל עיר מבצר וכל עיר מבחור וכל עץ טוב תפילו וכל מעיני מים תסתמו; וכל החלקה הטובה תכאבו באבנים.
> מלכים-ב ג כ: ויהי בבקר כעלות המנחה והנה מים באים מדרך אדום; ותמלא הארץ את המים.
> מלכים-ב ג כא: וכל מואב שמעו כי עלו המלכים להלחם בם; ויצעקו מכל חגר חגרה ומעלה ויעמדו על הגבול.
> מלכים-ב ג כב: וישכימו בבקר והשמש זרחה על המים; ויראו מואב מנגד את המים אדמים כדם.
> מלכים-ב ג כג: ויאמרו דם זה החרב נחרבו המלכים ויכו איש את רעהו; ועתה לשלל מואב.
> מלכים-ב ג כד: ויבאו אל מחנה ישראל ויקמו ישראל ויכו את מואב וינסו מפניהם; ויבו (ויכו) בה והכות את מואב.
> מלכים-ב ג כה: והערים יהרסו וכל חלקה טובה ישליכו איש אבנו ומלאוה וכל מעין מים יסתמו וכל עץ טוב יפילו עד השאיר אבניה בקיר חרשת; ויסבו הקלעים ויכוה.
> מלכים-ב ג כו: וירא מלך מואב כי חזק ממנו המלחמה; ויקח אותו שבע מאות איש שלף חרב להבקיע אל מלך אדום ולא יכלו.
> מלכים-ב ג כז: ויקח את בנו הבכור אשר ימלך תחתיו ויעלהו עלה על החמה ויהי קצף גדול על ישראל; ויסעו מעליו וישבו לארץ.
> מלכים-ב ד א: ואשה אחת מנשי בני הנביאים צעקה אל אלישע לאמר עבדך אישי מת ואתה ידעת כי עבדך היה ירא את יהוה; והנשה בא לקחת את שני ילדי לו לעבדים.
> מלכים-ב ד ב: ויאמר אליה אלישע מה אעשה לך הגידי לי מה יש לכי (לך) בבית; ותאמר אין לשפחתך כל בבית כי אם אסוך שמן.
> מלכים-ב ד ג: ויאמר לכי שאלי לך כלים מן החוץ מאת כל שכנכי (שכניך) כלים רקים אל תמעיטי.
> מלכים-ב ד ד: ובאת וסגרת הדלת בעדך ובעד בניך ויצקת על כל הכלים האלה; והמלא תסיעי.
> מלכים-ב ד ה: ותלך מאתו ותסגר הדלת בעדה ובעד בניה; הם מגישים אליה והיא מיצקת (מוצקת).
> מלכים-ב ד ו: ויהי כמלאת הכלים ותאמר אל בנה הגישה אלי עוד כלי ויאמר אליה אין עוד כלי; ויעמד השמן.
> מלכים-ב ד ז: ותבא ותגד לאיש האלהים ויאמר לכי מכרי את השמן ושלמי את נשיכי (נשיך); ואת בניכי (ובניך) תחיי בנותר.
> מלכים-ב ד ח: ויהי היום ויעבר אלישע אל שונם ושם אשה גדולה ותחזק בו לאכל לחם; ויהי מדי עברו יסר שמה לאכל לחם.
> מלכים-ב ד ט: ותאמר אל אישה הנה נא ידעתי כי איש אלהים קדוש הוא עבר עלינו תמיד.
> מלכים-ב ד י: נעשה נא עלית קיר קטנה ונשים לו שם מטה ושלחן וכסא ומנורה; והיה בבאו אלינו יסור שמה.
> מלכים-ב ד יא: ויהי היום ויבא שמה; ויסר אל העליה וישכב שמה.
> מלכים-ב ד יב: ויאמר אל גיחזי נערו קרא לשונמית הזאת; ויקרא לה ותעמד לפניו.
> מלכים-ב ד יג: ויאמר לו אמר נא אליה הנה חרדת אלינו את כל החרדה הזאת מה לעשות לך היש לדבר לך אל המלך או אל שר הצבא; ותאמר בתוך עמי אנכי ישבת.
> מלכים-ב ד יד: ויאמר ומה לעשות לה; ויאמר גיחזי אבל בן אין לה ואישה זקן.
> מלכים-ב ד טו: ויאמר קרא לה; ויקרא לה ותעמד בפתח.
> מלכים-ב ד טז: ויאמר למועד הזה כעת חיה אתי (את) חבקת בן; ותאמר אל אדני איש האלהים אל תכזב בשפחתך.
> מלכים-ב ד יז: ותהר האשה ותלד בן למועד הזה כעת חיה אשר דבר אליה אלישע.
> מלכים-ב ד יח: ויגדל הילד; ויהי היום ויצא אל אביו אל הקצרים.
> מלכים-ב ד יט: ויאמר אל אביו ראשי ראשי; ויאמר אל הנער שאהו אל אמו.
> מלכים-ב ד כ: וישאהו ויביאהו אל אמו; וישב על ברכיה עד הצהרים וימת.
> מלכים-ב ד כא: ותעל ותשכבהו על מטת איש האלהים; ותסגר בעדו ותצא.
> מלכים-ב ד כב: ותקרא אל אישה ותאמר שלחה נא לי אחד מן הנערים ואחת האתנות; וארוצה עד איש האלהים ואשובה.
> מלכים-ב ד כג: ויאמר מדוע אתי (את) הלכתי (הלכת) אליו היום לא חדש ולא שבת; ותאמר שלום.
> מלכים-ב ד כד: ותחבש האתון ותאמר אל נערה נהג ולך; אל תעצר לי לרכב כי אם אמרתי לך.
> מלכים-ב ד כה: ותלך ותבא אל איש האלהים אל הר הכרמל; ויהי כראות איש האלהים אתה מנגד ויאמר אל גיחזי נערו הנה השונמית הלז.
> מלכים-ב ד כו: עתה רוץ נא לקראתה ואמר לה השלום לך השלום לאישך השלום לילד; ותאמר שלום.
> מלכים-ב ד כז: ותבא אל איש האלהים אל ההר ותחזק ברגליו; ויגש גיחזי להדפה ויאמר איש האלהים הרפה לה כי נפשה מרה לה ויהוה העלים ממני ולא הגיד לי.
> מלכים-ב ד כח: ותאמר השאלתי בן מאת אדני; הלא אמרתי לא תשלה אתי.
> מלכים-ב ד כט: ויאמר לגיחזי חגר מתניך וקח משענתי בידך ולך כי תמצא איש לא תברכנו וכי יברכך איש לא תעננו; ושמת משענתי על פני הנער.
> מלכים-ב ד ל: ותאמר אם הנער חי יהוה וחי נפשך אם אעזבך; ויקם וילך אחריה.
> מלכים-ב ד לא: וגחזי עבר לפניהם וישם את המשענת על פני הנער ואין קול ואין קשב; וישב לקראתו ויגד לו לאמר לא הקיץ הנער.
> מלכים-ב ד לב: ויבא אלישע הביתה; והנה הנער מת משכב על מטתו.
> מלכים-ב ד לג: ויבא ויסגר הדלת בעד שניהם; ויתפלל אל יהוה.
> מלכים-ב ד לד: ויעל וישכב על הילד וישם פיו על פיו ועיניו על עיניו וכפיו על כפו ויגהר עליו; ויחם בשר הילד.
> מלכים-ב ד לה: וישב וילך בבית אחת הנה ואחת הנה ויעל ויגהר עליו; ויזורר הנער עד שבע פעמים ויפקח הנער את עיניו.
> מלכים-ב ד לו: ויקרא אל גיחזי ויאמר קרא אל השנמית הזאת ויקראה ותבא אליו; ויאמר שאי בנך.
> מלכים-ב ד לז: ותבא ותפל על רגליו ותשתחו ארצה; ותשא את בנה ותצא.
> מלכים-ב ד לח: ואלישע שב הגלגלה והרעב בארץ ובני הנביאים ישבים לפניו; ויאמר לנערו שפת הסיר הגדולה ובשל נזיד לבני הנביאים.
> מלכים-ב ד לט: ויצא אחד אל השדה ללקט ארת וימצא גפן שדה וילקט ממנו פקעת שדה מלא בגדו; ויבא ויפלח אל סיר הנזיד כי לא ידעו.
> מלכים-ב ד מ: ויצקו לאנשים לאכול; ויהי כאכלם מהנזיד והמה צעקו ויאמרו מות בסיר איש האלהים ולא יכלו לאכל.
> מלכים-ב ד מא: ויאמר וקחו קמח וישלך אל הסיר; ויאמר צק לעם ויאכלו ולא היה דבר רע בסיר.
> מלכים-ב ד מב: ואיש בא מבעל שלשה ויבא לאיש האלהים לחם בכורים עשרים לחם שערים וכרמל בצקלנו; ויאמר תן לעם ויאכלו.
> מלכים-ב ד מג: ויאמר משרתו מה אתן זה לפני מאה איש; ויאמר תן לעם ויאכלו כי כה אמר יהוה אכל והותר.
> מלכים-ב ד מד: ויתן לפניהם ויאכלו ויותרו כדבר יהוה.
> מלכים-ב ה א: ונעמן שר צבא מלך ארם היה איש גדול לפני אדניו ונשא פנים כי בו נתן יהוה תשועה לארם; והאיש היה גבור חיל מצרע.
> מלכים-ב ה ב: וארם יצאו גדודים וישבו מארץ ישראל נערה קטנה; ותהי לפני אשת נעמן.
> מלכים-ב ה ג: ותאמר אל גברתה אחלי אדני לפני הנביא אשר בשמרון; אז יאסף אתו מצרעתו.
> מלכים-ב ה ד: ויבא ויגד לאדניו לאמר:  כזאת וכזאת דברה הנערה אשר מארץ ישראל.
> מלכים-ב ה ה: ויאמר מלך ארם לך בא ואשלחה ספר אל מלך ישראל; וילך ויקח בידו עשר ככרי כסף וששת אלפים זהב ועשר חליפות בגדים.
> מלכים-ב ה ו: ויבא הספר אל מלך ישראל לאמר:  ועתה כבוא הספר הזה אליך הנה שלחתי אליך את נעמן עבדי ואספתו מצרעתו.
> מלכים-ב ה ז: ויהי כקרא מלך ישראל את הספר ויקרע בגדיו ויאמר האלהים אני להמית ולהחיות כי זה שלח אלי לאסף איש מצרעתו:  כי אך דעו נא וראו כי מתאנה הוא לי.
> מלכים-ב ה ח: ויהי כשמע אלישע איש האלהים כי קרע מלך ישראל את בגדיו וישלח אל המלך לאמר למה קרעת בגדיך; יבא נא אלי וידע כי יש נביא בישראל.
> מלכים-ב ה ט: ויבא נעמן בסוסו וברכבו; ויעמד פתח הבית לאלישע.
> מלכים-ב ה י: וישלח אליו אלישע מלאך לאמר:  הלוך ורחצת שבע פעמים בירדן וישב בשרך לך וטהר.
> מלכים-ב ה יא: ויקצף נעמן וילך; ויאמר הנה אמרתי אלי יצא יצוא ועמד וקרא בשם יהוה אלהיו והניף ידו אל המקום ואסף המצרע.
> מלכים-ב ה יב: הלא טוב אבנה (אמנה) ופרפר נהרות דמשק מכל מימי ישראל הלא ארחץ בהם וטהרתי; ויפן וילך בחמה.
> מלכים-ב ה יג: ויגשו עבדיו וידברו אליו ויאמרו אבי דבר גדול הנביא דבר אליך הלוא תעשה; ואף כי אמר אליך רחץ וטהר.
> מלכים-ב ה יד: וירד ויטבל בירדן שבע פעמים כדבר איש האלהים; וישב בשרו כבשר נער קטן ויטהר.
> מלכים-ב ה טו: וישב אל איש האלהים הוא וכל מחנהו ויבא ויעמד לפניו ויאמר הנה נא ידעתי כי אין אלהים בכל הארץ כי אם בישראל; ועתה קח נא ברכה מאת עבדך.
> מלכים-ב ה טז: ויאמר חי יהוה אשר עמדתי לפניו אם אקח; ויפצר בו לקחת וימאן.
> מלכים-ב ה יז: ויאמר נעמן ולא יתן נא לעבדך משא צמד פרדים אדמה:  כי לוא יעשה עוד עבדך עלה וזבח לאלהים אחרים כי אם ליהוה.
> מלכים-ב ה יח: לדבר הזה יסלח יהוה לעבדך בבוא אדני בית רמון להשתחות שמה והוא נשען על ידי והשתחויתי בית רמן בהשתחויתי בית רמן יסלח נא (  ) יהוה לעבדך בדבר הזה.
> מלכים-ב ה יט: ויאמר לו לך לשלום; וילך מאתו כברת ארץ.
> מלכים-ב ה כ: ויאמר גיחזי נער אלישע איש האלהים הנה חשך אדני את נעמן הארמי הזה מקחת מידו את אשר הביא; חי יהוה כי אם רצתי אחריו ולקחתי מאתו מאומה.
> מלכים-ב ה כא: וירדף גיחזי אחרי נעמן; ויראה נעמן רץ אחריו ויפל מעל המרכבה לקראתו ויאמר השלום.
> מלכים-ב ה כב: ויאמר שלום אדני שלחני לאמר הנה עתה זה באו אלי שני נערים מהר אפרים מבני הנביאים; תנה נא להם ככר כסף ושתי חלפות בגדים.
> מלכים-ב ה כג: ויאמר נעמן הואל קח ככרים; ויפרץ בו ויצר ככרים כסף בשני חרטים ושתי חלפות בגדים ויתן אל שני נעריו וישאו לפניו.
> מלכים-ב ה כד: ויבא אל העפל ויקח מידם ויפקד בבית; וישלח את האנשים וילכו.
> מלכים-ב ה כה: והוא בא ויעמד אל אדניו ויאמר אליו אלישע מאן (מאין) גחזי; ויאמר לא הלך עבדך אנה ואנה.
> מלכים-ב ה כו: ויאמר אליו לא לבי הלך כאשר הפך איש מעל מרכבתו לקראתך; העת לקחת את הכסף ולקחת בגדים וזיתים וכרמים וצאן ובקר ועבדים ושפחות.
> מלכים-ב ה כז: וצרעת נעמן תדבק בך ובזרעך לעולם; ויצא מלפניו מצרע כשלג.
> מלכים-ב ו א: ויאמרו בני הנביאים אל אלישע:  הנה נא המקום אשר אנחנו ישבים שם לפניך צר ממנו.
> מלכים-ב ו ב: נלכה נא עד הירדן ונקחה משם איש קורה אחת ונעשה לנו שם מקום לשבת שם; ויאמר לכו.
> מלכים-ב ו ג: ויאמר האחד הואל נא ולך את עבדיך; ויאמר אני אלך.
> מלכים-ב ו ד: וילך אתם; ויבאו הירדנה ויגזרו העצים.
> מלכים-ב ו ה: ויהי האחד מפיל הקורה ואת הברזל נפל אל המים; ויצעק ויאמר אהה אדני והוא שאול.
> מלכים-ב ו ו: ויאמר איש האלהים אנה נפל; ויראהו את המקום ויקצב עץ וישלך שמה ויצף הברזל.
> מלכים-ב ו ז: ויאמר הרם לך; וישלח ידו ויקחהו.
> מלכים-ב ו ח: ומלך ארם היה נלחם בישראל; ויועץ אל עבדיו לאמר אל מקום פלני אלמני תחנתי.
> מלכים-ב ו ט: וישלח איש האלהים אל מלך ישראל לאמר השמר מעבר המקום הזה:  כי שם ארם נחתים.
> מלכים-ב ו י: וישלח מלך ישראל אל המקום אשר אמר לו איש האלהים והזהירה ונשמר שם:  לא אחת ולא שתים.
> מלכים-ב ו יא: ויסער לב מלך ארם על הדבר הזה; ויקרא אל עבדיו ויאמר אליהם הלוא תגידו לי מי משלנו אל מלך ישראל.
> מלכים-ב ו יב: ויאמר אחד מעבדיו לוא אדני המלך:  כי אלישע הנביא אשר בישראל יגיד למלך ישראל את הדברים אשר תדבר בחדר משכבך.
> מלכים-ב ו יג: ויאמר לכו וראו איכה הוא ואשלח ואקחהו; ויגד לו לאמר הנה בדתן.
> מלכים-ב ו יד: וישלח שמה סוסים ורכב וחיל כבד; ויבאו לילה ויקפו על העיר.
> מלכים-ב ו טו: וישכם משרת איש האלהים לקום ויצא והנה חיל סובב את העיר וסוס ורכב; ויאמר נערו אליו אהה אדני איכה נעשה.
> מלכים-ב ו טז: ויאמר אל תירא:  כי רבים אשר אתנו מאשר אותם.
> מלכים-ב ו יז: ויתפלל אלישע ויאמר יהוה פקח נא את עיניו ויראה; ויפקח יהוה את עיני הנער וירא והנה ההר מלא סוסים ורכב אש סביבת אלישע.
> מלכים-ב ו יח: וירדו אליו ויתפלל אלישע אל יהוה ויאמר הך נא את הגוי הזה בסנורים; ויכם בסנורים כדבר אלישע.
> מלכים-ב ו יט: ויאמר אלהם אלישע לא זה הדרך ולא זה העיר לכו אחרי ואוליכה אתכם אל האיש אשר תבקשון; וילך אותם שמרונה.
> מלכים-ב ו כ: ויהי כבאם שמרון ויאמר אלישע יהוה פקח את עיני אלה ויראו; ויפקח יהוה את עיניהם ויראו והנה בתוך שמרון.
> מלכים-ב ו כא: ויאמר מלך ישראל אל אלישע כראתו אותם:  האכה אכה אבי.
> מלכים-ב ו כב: ויאמר לא תכה האשר שבית בחרבך ובקשתך אתה מכה; שים לחם ומים לפניהם ויאכלו וישתו וילכו אל אדניהם.
> מלכים-ב ו כג: ויכרה להם כרה גדולה ויאכלו וישתו וישלחם וילכו אל אדניהם; ולא יספו עוד גדודי ארם לבוא בארץ ישראל.
> מלכים-ב ו כד: ויהי אחרי כן ויקבץ בן הדד מלך ארם את כל מחנהו; ויעל ויצר על שמרון.
> מלכים-ב ו כה: ויהי רעב גדול בשמרון והנה צרים עליה:  עד היות ראש חמור בשמנים כסף ורבע הקב חרי (דב) יונים בחמשה כסף.
> מלכים-ב ו כו: ויהי מלך ישראל עבר על החמה; ואשה צעקה אליו לאמר הושיעה אדני המלך.
> מלכים-ב ו כז: ויאמר אל יושעך יהוה מאין אושיעך; המן הגרן או מן היקב.
> מלכים-ב ו כח: ויאמר לה המלך מה לך; ותאמר האשה הזאת אמרה אלי תני את בנך ונאכלנו היום ואת בני נאכל מחר.
> מלכים-ב ו כט: ונבשל את בני ונאכלהו; ואמר אליה ביום האחר תני את בנך ונאכלנו ותחבא את בנה.
> מלכים-ב ו ל: ויהי כשמע המלך את דברי האשה ויקרע את בגדיו והוא עבר על החמה; וירא העם והנה השק על בשרו מבית.
> מלכים-ב ו לא: ויאמר כה יעשה לי אלהים וכה יוסף:  אם יעמד ראש אלישע בן שפט עליו היום.
> מלכים-ב ו לב: ואלישע ישב בביתו והזקנים ישבים אתו; וישלח איש מלפניו בטרם יבא המלאך אליו והוא אמר אל הזקנים הראיתם כי שלח בן המרצח הזה להסיר את ראשי ראו כבא המלאך סגרו הדלת ולחצתם אתו בדלת הלוא קול רגלי אדניו אחריו.
> מלכים-ב ו לג: עודנו מדבר עמם והנה המלאך ירד אליו; ויאמר הנה זאת הרעה מאת יהוה מה אוחיל ליהוה עוד.
> מלכים-ב ז א: ויאמר אלישע שמעו דבר יהוה:  כה אמר יהוה כעת מחר סאה סלת בשקל וסאתים שערים בשקל בשער שמרון.
> מלכים-ב ז ב: ויען השליש אשר למלך נשען על ידו את איש האלהים ויאמר הנה יהוה עשה ארבות בשמים היהיה הדבר הזה; ויאמר הנכה ראה בעיניך ומשם לא תאכל.
> מלכים-ב ז ג: וארבעה אנשים היו מצרעים פתח השער; ויאמרו איש אל רעהו מה אנחנו ישבים פה עד מתנו.
> מלכים-ב ז ד: אם אמרנו נבוא העיר והרעב בעיר ומתנו שם ואם ישבנו פה ומתנו; ועתה לכו ונפלה אל מחנה ארם אם יחינו נחיה ואם ימיתנו ומתנו.
> מלכים-ב ז ה: ויקמו בנשף לבוא אל מחנה ארם; ויבאו עד קצה מחנה ארם והנה אין שם איש.
> מלכים-ב ז ו: ואדני השמיע את מחנה ארם קול רכב קול סוס קול חיל גדול; ויאמרו איש אל אחיו הנה שכר עלינו מלך ישראל את מלכי החתים ואת מלכי מצרים לבוא עלינו.
> מלכים-ב ז ז: ויקומו וינוסו בנשף ויעזבו את אהליהם ואת סוסיהם ואת חמריהם המחנה כאשר היא; וינסו אל נפשם.
> מלכים-ב ז ח: ויבאו המצרעים האלה עד קצה המחנה ויבאו אל אהל אחד ויאכלו וישתו וישאו משם כסף וזהב ובגדים וילכו ויטמנו; וישבו ויבאו אל אהל אחר וישאו משם וילכו ויטמנו.
> מלכים-ב ז ט: ויאמרו איש אל רעהו לא כן אנחנו עשים היום הזה יום בשרה הוא ואנחנו מחשים וחכינו עד אור הבקר ומצאנו עוון; ועתה לכו ונבאה ונגידה בית המלך.
> מלכים-ב ז י: ויבאו ויקראו אל שער העיר ויגידו להם לאמר באנו אל מחנה ארם והנה אין שם איש וקול אדם:  כי אם הסוס אסור והחמור אסור ואהלים כאשר המה.
> מלכים-ב ז יא: ויקרא השערים; ויגידו בית המלך פנימה.
> מלכים-ב ז יב: ויקם המלך לילה ויאמר אל עבדיו אגידה נא לכם את אשר עשו לנו ארם:  ידעו כי רעבים אנחנו ויצאו מן המחנה להחבה בהשדה (בשדה) לאמר כי יצאו מן העיר ונתפשם חיים ואל העיר נבא.
> מלכים-ב ז יג: ויען אחד מעבדיו ויאמר ויקחו נא חמשה מן הסוסים הנשארים אשר נשארו בה הנם ככל ההמון (המון) ישראל אשר נשארו בה הנם ככל המון ישראל אשר תמו; ונשלחה ונראה.
> מלכים-ב ז יד: ויקחו שני רכב סוסים; וישלח המלך אחרי מחנה ארם לאמר לכו וראו.
> מלכים-ב ז טו: וילכו אחריהם עד הירדן והנה כל הדרך מלאה בגדים וכלים אשר השליכו ארם בהחפזם (בחפזם); וישבו המלאכים ויגדו למלך.
> מלכים-ב ז טז: ויצא העם ויבזו את מחנה ארם; ויהי סאה סלת בשקל וסאתים שערים בשקל כדבר יהוה.
> מלכים-ב ז יז: והמלך הפקיד את השליש אשר נשען על ידו על השער וירמסהו העם בשער וימת:  כאשר דבר איש האלהים אשר דבר ברדת המלך אליו.
> מלכים-ב ז יח: ויהי כדבר איש האלהים אל המלך לאמר:  סאתים שערים בשקל וסאה סלת בשקל יהיה כעת מחר בשער שמרון.
> מלכים-ב ז יט: ויען השליש את איש האלהים ויאמר והנה יהוה עשה ארבות בשמים היהיה כדבר הזה; ויאמר הנך ראה בעיניך ומשם לא תאכל.
> מלכים-ב ז כ: ויהי לו כן; וירמסו אתו העם בשער וימת.
> מלכים-ב ח א: ואלישע דבר אל האשה אשר החיה את בנה לאמר קומי ולכי אתי (את) וביתך וגורי באשר תגורי:  כי קרא יהוה לרעב וגם בא אל הארץ שבע שנים.
> מלכים-ב ח ב: ותקם האשה ותעש כדבר איש האלהים; ותלך היא וביתה ותגר בארץ פלשתים שבע שנים.
> מלכים-ב ח ג: ויהי מקצה שבע שנים ותשב האשה מארץ פלשתים; ותצא לצעק אל המלך אל ביתה ואל שדה.
> מלכים-ב ח ד: והמלך מדבר אל גחזי נער איש האלהים לאמר:  ספרה נא לי את כל הגדלות אשר עשה אלישע.
> מלכים-ב ח ה: ויהי הוא מספר למלך את אשר החיה את המת והנה האשה אשר החיה את בנה צעקת אל המלך על ביתה ועל שדה; ויאמר גחזי אדני המלך זאת האשה וזה בנה אשר החיה אלישע.
> מלכים-ב ח ו: וישאל המלך לאשה ותספר לו; ויתן לה המלך סריס אחד לאמר השיב את כל אשר לה ואת כל תבואת השדה מיום עזבה את הארץ ועד עתה.
> מלכים-ב ח ז: ויבא אלישע דמשק ובן הדד מלך ארם חלה; ויגד לו לאמר בא איש האלהים עד הנה.
> מלכים-ב ח ח: ויאמר המלך אל חזהאל קח בידך מנחה ולך לקראת איש האלהים; ודרשת את יהוה מאותו לאמר האחיה מחלי זה.
> מלכים-ב ח ט: וילך חזאל לקראתו ויקח מנחה בידו וכל טוב דמשק משא ארבעים גמל; ויבא ויעמד לפניו ויאמר בנך בן הדד מלך ארם שלחני אליך לאמר האחיה מחלי זה.
> מלכים-ב ח י: ויאמר אליו אלישע לך אמר לא (לו) חיה תחיה; והראני יהוה כי מות ימות.
> מלכים-ב ח יא: ויעמד את פניו וישם עד בש; ויבך איש האלהים.
> מלכים-ב ח יב: ויאמר חזאל מדוע אדני בכה; ויאמר כי ידעתי את אשר תעשה לבני ישראל רעה מבצריהם תשלח באש ובחריהם בחרב תהרג ועלליהם תרטש והרתיהם תבקע.
> מלכים-ב ח יג: ויאמר חזהאל כי מה עבדך הכלב כי יעשה הדבר הגדול הזה; ויאמר אלישע הראני יהוה אתך מלך על ארם.
> מלכים-ב ח יד: וילך מאת אלישע ויבא אל אדניו ויאמר לו מה אמר לך אלישע; ויאמר אמר לי חיה תחיה.
> מלכים-ב ח טו: ויהי ממחרת ויקח המכבר ויטבל במים ויפרש על פניו וימת; וימלך חזהאל תחתיו.
> מלכים-ב ח טז: ובשנת חמש ליורם בן אחאב מלך ישראל ויהושפט מלך יהודה מלך יהורם בן יהושפט מלך יהודה.
> מלכים-ב ח יז: בן שלשים ושתים שנה היה במלכו; ושמנה שנה (שנים) מלך בירושלם.
> מלכים-ב ח יח: וילך בדרך מלכי ישראל כאשר עשו בית אחאב כי בת אחאב היתה לו לאשה; ויעש הרע בעיני יהוה.
> מלכים-ב ח יט: ולא אבה יהוה להשחית את יהודה למען דוד עבדו:  כאשר אמר לו לתת לו ניר לבניו כל הימים.
> מלכים-ב ח כ: בימיו פשע אדום מתחת יד יהודה; וימלכו עליהם מלך.
> מלכים-ב ח כא: ויעבר יורם צעירה וכל הרכב עמו; ויהי הוא קם לילה ויכה את אדום הסביב אליו ואת שרי הרכב וינס העם לאהליו.
> מלכים-ב ח כב: ויפשע אדום מתחת יד יהודה עד היום הזה; אז תפשע לבנה בעת ההיא.
> מלכים-ב ח כג: ויתר דברי יורם וכל אשר עשה:  הלא הם כתובים על ספר דברי הימים למלכי יהודה.
> מלכים-ב ח כד: וישכב יורם עם אבתיו ויקבר עם אבתיו בעיר דוד; וימלך אחזיהו בנו תחתיו.
> מלכים-ב ח כה: בשנת שתים עשרה שנה ליורם בן אחאב מלך ישראל מלך אחזיהו בן יהורם מלך יהודה.
> מלכים-ב ח כו: בן עשרים ושתים שנה אחזיהו במלכו ושנה אחת מלך בירושלם; ושם אמו עתליהו בת עמרי מלך ישראל.
> מלכים-ב ח כז: וילך בדרך בית אחאב ויעש הרע בעיני יהוה כבית אחאב:  כי חתן בית אחאב הוא.
> מלכים-ב ח כח: וילך את יורם בן אחאב למלחמה עם חזאל מלך ארם ברמת גלעד; ויכו ארמים את יורם.
> מלכים-ב ח כט: וישב יורם המלך להתרפא ביזרעאל מן המכים אשר יכהו ארמים ברמה בהלחמו את חזהאל מלך ארם; ואחזיהו בן יהורם מלך יהודה ירד לראות את יורם בן אחאב ביזרעאל כי חלה הוא.
> מלכים-ב ט א: ואלישע הנביא קרא לאחד מבני הנביאים; ויאמר לו חגר מתניך וקח פך השמן הזה בידך ולך רמת גלעד.
> מלכים-ב ט ב: ובאת שמה; וראה שם יהוא בן יהושפט בן נמשי ובאת והקמתו מתוך אחיו והביאת אתו חדר בחדר.
> מלכים-ב ט ג: ולקחת פך השמן ויצקת על ראשו ואמרת כה אמר יהוה משחתיך למלך אל ישראל; ופתחת הדלת ונסתה ולא תחכה.
> מלכים-ב ט ד: וילך הנער הנער הנביא רמת גלעד.
> מלכים-ב ט ה: ויבא והנה שרי החיל ישבים ויאמר דבר לי אליך השר; ויאמר יהוא אל מי מכלנו ויאמר אליך השר.
> מלכים-ב ט ו: ויקם ויבא הביתה ויצק השמן אל ראשו; ויאמר לו כה אמר יהוה אלהי ישראל משחתיך למלך אל עם יהוה אל ישראל.
> מלכים-ב ט ז: והכיתה את בית אחאב אדניך; ונקמתי דמי עבדי הנביאים ודמי כל עבדי יהוה מיד איזבל.
> מלכים-ב ט ח: ואבד כל בית אחאב; והכרתי לאחאב משתין בקיר ועצור ועזוב בישראל.
> מלכים-ב ט ט: ונתתי את בית אחאב כבית ירבעם בן נבט וכבית בעשא בן אחיה.
> מלכים-ב ט י: ואת איזבל יאכלו הכלבים בחלק יזרעאל ואין קבר; ויפתח הדלת וינס.
> מלכים-ב ט יא: ויהוא יצא אל עבדי אדניו ויאמר לו השלום מדוע בא המשגע הזה אליך; ויאמר אליהם אתם ידעתם את האיש ואת שיחו.
> מלכים-ב ט יב: ויאמרו שקר הגד נא לנו; ויאמר כזאת וכזאת אמר אלי לאמר כה אמר יהוה משחתיך למלך אל ישראל.
> מלכים-ב ט יג: וימהרו ויקחו איש בגדו וישימו תחתיו אל גרם המעלות; ויתקעו בשופר ויאמרו מלך יהוא.
> מלכים-ב ט יד: ויתקשר יהוא בן יהושפט בן נמשי אל יורם; ויורם היה שמר ברמת גלעד הוא וכל ישראל מפני חזאל מלך ארם.
> מלכים-ב ט טו: וישב יהורם המלך להתרפא ביזרעאל מן המכים אשר יכהו ארמים בהלחמו את חזאל מלך ארם; ויאמר יהוא אם יש נפשכם אל יצא פליט מן העיר ללכת לגיד (להגיד) ביזרעאל.
> מלכים-ב ט טז: וירכב יהוא וילך יזרעאלה כי יורם שכב שמה; ואחזיה מלך יהודה ירד לראות את יורם.
> מלכים-ב ט יז: והצפה עמד על המגדל ביזרעאל וירא את שפעת יהוא בבאו ויאמר שפעת אני ראה; ויאמר יהורם קח רכב ושלח לקראתם ויאמר השלום.
> מלכים-ב ט יח: וילך רכב הסוס לקראתו ויאמר כה אמר המלך השלום ויאמר יהוא מה לך ולשלום סב אל אחרי; ויגד הצפה לאמר בא המלאך עד הם ולא שב.
> מלכים-ב ט יט: וישלח רכב סוס שני ויבא אלהם ויאמר כה אמר המלך שלום; ויאמר יהוא מה לך ולשלום סב אל אחרי.
> מלכים-ב ט כ: ויגד הצפה לאמר בא עד אליהם ולא שב; והמנהג כמנהג יהוא בן נמשי כי בשגעון ינהג.
> מלכים-ב ט כא: ויאמר יהורם אסר ויאסר רכבו; ויצא יהורם מלך ישראל ואחזיהו מלך יהודה איש ברכבו ויצאו לקראת יהוא וימצאהו בחלקת נבות היזרעאלי.
> מלכים-ב ט כב: ויהי כראות יהורם את יהוא ויאמר השלום יהוא; ויאמר מה השלום עד זנוני איזבל אמך וכשפיה הרבים.
> מלכים-ב ט כג: ויהפך יהורם ידיו וינס; ויאמר אל אחזיהו מרמה אחזיה.
> מלכים-ב ט כד: ויהוא מלא ידו בקשת ויך את יהורם בין זרעיו ויצא החצי מלבו; ויכרע ברכבו.
> מלכים-ב ט כה: ויאמר אל בדקר שלשה שא השלכהו בחלקת שדה נבות היזרעאלי:  כי זכר אני ואתה את רכבים צמדים אחרי אחאב אביו ויהוה נשא עליו את המשא הזה.
> מלכים-ב ט כו: אם לא את דמי נבות ואת דמי בניו ראיתי אמש נאם יהוה ושלמתי לך בחלקה הזאת נאם יהוה; ועתה שא השלכהו בחלקה כדבר יהוה.
> מלכים-ב ט כז: ואחזיה מלך יהודה ראה וינס דרך בית הגן; וירדף אחריו יהוא ויאמר גם אתו הכהו אל המרכבה במעלה גור אשר את יבלעם וינס מגדו וימת שם.
> מלכים-ב ט כח: וירכבו אתו עבדיו ירושלמה; ויקברו אתו בקברתו עם אבתיו בעיר דוד.
> מלכים-ב ט כט: ובשנת אחת עשרה שנה ליורם בן אחאב מלך אחזיה על יהודה.
> מלכים-ב ט ל: ויבוא יהוא יזרעאלה; ואיזבל שמעה ותשם בפוך עיניה ותיטב את ראשה ותשקף בעד החלון.
> מלכים-ב ט לא: ויהוא בא בשער; ותאמר השלום זמרי הרג אדניו.
> מלכים-ב ט לב: וישא פניו אל החלון ויאמר מי אתי מי; וישקיפו אליו שנים שלשה סריסים.
> מלכים-ב ט לג: ויאמר שמטהו (שמטוה) וישמטוה; ויז מדמה אל הקיר ואל הסוסים וירמסנה.
> מלכים-ב ט לד: ויבא ויאכל וישת; ויאמר פקדו נא את הארורה הזאת וקברוה כי בת מלך היא.
> מלכים-ב ט לה: וילכו לקברה; ולא מצאו בה כי אם הגלגלת והרגלים וכפות הידים.
> מלכים-ב ט לו: וישבו ויגידו לו ויאמר דבר יהוה הוא אשר דבר ביד עבדו אליהו התשבי לאמר:  בחלק יזרעאל יאכלו הכלבים את בשר איזבל.
> מלכים-ב ט לז: והית (והיתה) נבלת איזבל כדמן על פני השדה בחלק יזרעאל:  אשר לא יאמרו זאת איזבל.
> מלכים-ב י א: ולאחאב שבעים בנים בשמרון; ויכתב יהוא ספרים וישלח שמרון אל שרי יזרעאל הזקנים ואל האמנים אחאב לאמר.
> מלכים-ב י ב: ועתה כבא הספר הזה אליכם ואתכם בני אדניכם; ואתכם הרכב והסוסים ועיר מבצר והנשק.
> מלכים-ב י ג: וראיתם הטוב והישר מבני אדניכם ושמתם על כסא אביו; והלחמו על בית אדניכם.
> מלכים-ב י ד: ויראו מאד מאד ויאמרו הנה שני המלכים לא עמדו לפניו; ואיך נעמד אנחנו.
> מלכים-ב י ה: וישלח אשר על הבית ואשר על העיר והזקנים והאמנים אל יהוא לאמר עבדיך אנחנו וכל אשר תאמר אלינו נעשה:  לא נמלך איש הטוב בעיניך עשה.
> מלכים-ב י ו: ויכתב אליהם ספר שנית לאמר אם לי אתם ולקלי אתם שמעים קחו את ראשי אנשי בני אדניכם ובאו אלי כעת מחר יזרעאלה; ובני המלך שבעים איש את גדלי העיר מגדלים אותם.
> מלכים-ב י ז: ויהי כבא הספר אליהם ויקחו את בני המלך וישחטו שבעים איש; וישימו את ראשיהם בדודים וישלחו אליו יזרעאלה.
> מלכים-ב י ח: ויבא המלאך ויגד לו לאמר הביאו ראשי בני המלך; ויאמר שימו אתם שני צברים פתח השער עד הבקר.
> מלכים-ב י ט: ויהי בבקר ויצא ויעמד ויאמר אל כל העם צדקים אתם; הנה אני קשרתי על אדני ואהרגהו ומי הכה את כל אלה.
> מלכים-ב י י: דעו אפוא כי לא יפל מדבר יהוה ארצה אשר דבר יהוה על בית אחאב; ויהוה עשה את אשר דבר ביד עבדו אליהו.
> מלכים-ב י יא: ויך יהוא את כל הנשארים לבית אחאב ביזרעאל וכל גדליו ומידעיו וכהניו עד בלתי השאיר לו שריד.
> מלכים-ב י יב: ויקם ויבא וילך שמרון הוא בית עקד הרעים בדרך.
> מלכים-ב י יג: ויהוא מצא את אחי אחזיהו מלך יהודה ויאמר מי אתם; ויאמרו אחי אחזיהו אנחנו ונרד לשלום בני המלך ובני הגבירה.
> מלכים-ב י יד: ויאמר תפשום חיים ויתפשום חיים; וישחטום אל בור בית עקד ארבעים ושנים איש ולא השאיר איש מהם.
> מלכים-ב י טו: וילך משם וימצא את יהונדב בן רכב לקראתו ויברכהו ויאמר אליו היש את לבבך ישר כאשר לבבי עם לבבך ויאמר יהונדב יש ויש תנה את ידך; ויתן ידו ויעלהו אליו אל המרכבה.
> מלכים-ב י טז: ויאמר לכה אתי וראה בקנאתי ליהוה; וירכבו אתו ברכבו.
> מלכים-ב י יז: ויבא שמרון ויך את כל הנשארים לאחאב בשמרון עד השמדו כדבר יהוה אשר דבר אל אליהו.
> מלכים-ב י יח: ויקבץ יהוא את כל העם ויאמר אלהם אחאב עבד את הבעל מעט; יהוא יעבדנו הרבה.
> מלכים-ב י יט: ועתה כל נביאי הבעל כל עבדיו וכל כהניו קראו אלי איש אל יפקד כי זבח גדול לי לבעל כל אשר יפקד לא יחיה; ויהוא עשה בעקבה למען האביד את עבדי הבעל.
> מלכים-ב י כ: ויאמר יהוא קדשו עצרה לבעל ויקראו.
> מלכים-ב י כא: וישלח יהוא בכל ישראל ויבאו כל עבדי הבעל ולא נשאר איש אשר לא בא; ויבאו בית הבעל וימלא בית הבעל פה לפה.
> מלכים-ב י כב: ויאמר לאשר על המלתחה הוצא לבוש לכל עבדי הבעל; ויצא להם המלבוש.
> מלכים-ב י כג: ויבא יהוא ויהונדב בן רכב בית הבעל; ויאמר לעבדי הבעל חפשו וראו פן יש פה עמכם מעבדי יהוה כי אם עבדי הבעל לבדם.
> מלכים-ב י כד: ויבאו לעשות זבחים ועלות; ויהוא שם לו בחוץ שמנים איש ויאמר האיש אשר ימלט מן האנשים אשר אני מביא על ידיכם נפשו תחת נפשו.
> מלכים-ב י כה: ויהי ככלתו לעשות העלה ויאמר יהוא לרצים ולשלשים באו הכום איש אל יצא ויכום לפי חרב; וישלכו הרצים והשלשים וילכו עד עיר בית הבעל.
> מלכים-ב י כו: ויצאו את מצבות בית הבעל וישרפוה.
> מלכים-ב י כז: ויתצו את מצבת הבעל; ויתצו את בית הבעל וישמהו למחראות (למוצאות) עד היום.
> מלכים-ב י כח: וישמד יהוא את הבעל מישראל.
> מלכים-ב י כט: רק חטאי ירבעם בן נבט אשר החטיא את ישראל לא סר יהוא מאחריהם:  עגלי הזהב אשר בית אל ואשר בדן.
> מלכים-ב י ל: ויאמר יהוה אל יהוא יען אשר הטיבת לעשות הישר בעיני ככל אשר בלבבי עשית לבית אחאב:  בני רבעים ישבו לך על כסא ישראל.
> מלכים-ב י לא: ויהוא לא שמר ללכת בתורת יהוה אלהי ישראל בכל לבבו:  לא סר מעל חטאות ירבעם אשר החטיא את ישראל.
> מלכים-ב י לב: בימים ההם החל יהוה לקצות בישראל; ויכם חזאל בכל גבול ישראל.
> מלכים-ב י לג: מן הירדן מזרח השמש את כל ארץ הגלעד הגדי והראובני והמנשי מערער אשר על נחל ארנן והגלעד והבשן.
> מלכים-ב י לד: ויתר דברי יהוא וכל אשר עשה וכל גבורתו:  הלוא הם כתובים על ספר דברי הימים למלכי ישראל.
> מלכים-ב י לה: וישכב יהוא עם אבתיו ויקברו אתו בשמרון; וימלך יהואחז בנו תחתיו.
> מלכים-ב י לו: והימים אשר מלך יהוא על ישראל עשרים ושמנה שנה בשמרון.
> מלכים-ב יא א: ועתליה אם אחזיהו וראתה (ראתה) כי מת בנה; ותקם ותאבד את כל זרע הממלכה.
> מלכים-ב יא ב: ותקח יהושבע בת המלך יורם אחות אחזיהו את יואש בן אחזיה ותגנב אתו מתוך בני המלך הממותתים (המומתים) אתו ואת מינקתו בחדר המטות; ויסתרו אתו מפני עתליהו ולא הומת.
> מלכים-ב יא ג: ויהי אתה בית יהוה מתחבא שש שנים; ועתליה מלכת על הארץ.
> מלכים-ב יא ד: ובשנה השביעית שלח יהוידע ויקח את שרי המאיות (המאות) לכרי ולרצים ויבא אתם אליו בית יהוה; ויכרת להם ברית וישבע אתם בבית יהוה וירא אתם את בן המלך.
> מלכים-ב יא ה: ויצום לאמר זה הדבר אשר תעשון:  השלשית מכם באי השבת ושמרי משמרת בית המלך.
> מלכים-ב יא ו: והשלשית בשער סור והשלשית בשער אחר הרצים; ושמרתם את משמרת הבית מסח.
> מלכים-ב יא ז: ושתי הידות בכם כל יצאי השבת ושמרו את משמרת בית יהוה אל המלך.
> מלכים-ב יא ח: והקפתם על המלך סביב איש וכליו בידו והבא אל השדרות יומת; והיו את המלך בצאתו ובבאו.
> מלכים-ב יא ט: ויעשו שרי המאיות (המאות) ככל אשר צוה יהוידע הכהן ויקחו איש את אנשיו באי השבת עם יצאי השבת; ויבאו אל יהוידע הכהן.
> מלכים-ב יא י: ויתן הכהן לשרי המאיות (המאות) את החנית ואת השלטים אשר למלך דוד אשר בבית יהוה.
> מלכים-ב יא יא: ויעמדו הרצים איש וכליו בידו מכתף הבית הימנית עד כתף הבית השמאלית למזבח ולבית על המלך סביב.
> מלכים-ב יא יב: ויוצא את בן המלך ויתן עליו את הנזר ואת העדות וימלכו אתו וימשחהו; ויכו כף ויאמרו יחי המלך.
> מלכים-ב יא יג: ותשמע עתליה את קול הרצין העם; ותבא אל העם בית יהוה.
> מלכים-ב יא יד: ותרא והנה המלך עמד על העמוד כמשפט והשרים והחצצרות אל המלך וכל עם הארץ שמח ותקע בחצצרות; ותקרע עתליה את בגדיה ותקרא קשר קשר.
> מלכים-ב יא טו: ויצו יהוידע הכהן את שרי המאיות (המאות) פקדי החיל ויאמר אליהם הוציאו אתה אל מבית לשדרת והבא אחריה המת בחרב:  כי אמר הכהן אל תומת בית יהוה.
> מלכים-ב יא טז: וישמו לה ידים ותבוא דרך מבוא הסוסים בית המלך; ותומת שם.
> מלכים-ב יא יז: ויכרת יהוידע את הברית בין יהוה ובין המלך ובין העם להיות לעם ליהוה; ובין המלך ובין העם.
> מלכים-ב יא יח: ויבאו כל עם הארץ בית הבעל ויתצהו את מזבחתו ואת צלמיו שברו היטב ואת מתן כהן הבעל הרגו לפני המזבחות; וישם הכהן פקדת על בית יהוה.
> מלכים-ב יא יט: ויקח את שרי המאות ואת הכרי ואת הרצים ואת כל עם הארץ וירידו את המלך מבית יהוה ויבואו דרך שער הרצים בית המלך; וישב על כסא המלכים.
> מלכים-ב יא כ: וישמח כל עם הארץ והעיר שקטה; ואת עתליהו המיתו בחרב בית מלך (המלך).
> מלכים-ב יב א: בן שבע שנים יהואש במלכו.
> מלכים-ב יב ב: בשנת שבע ליהוא מלך יהואש וארבעים שנה מלך בירושלם; ושם אמו צביה מבאר שבע.
> מלכים-ב יב ג: ויעש יהואש הישר בעיני יהוה כל ימיו אשר הורהו יהוידע הכהן.
> מלכים-ב יב ד: רק הבמות לא סרו:  עוד העם מזבחים ומקטרים בבמות.
> מלכים-ב יב ה: ויאמר יהואש אל הכהנים כל כסף הקדשים אשר יובא בית יהוה כסף עובר איש כסף נפשות ערכו:  כל כסף אשר יעלה על לב איש להביא בית יהוה.
> מלכים-ב יב ו: יקחו להם הכהנים איש מאת מכרו; והם יחזקו את בדק הבית לכל אשר ימצא שם בדק.
> מלכים-ב יב ז: ויהי בשנת עשרים ושלש שנה למלך יהואש:  לא חזקו הכהנים את בדק הבית.
> מלכים-ב יב ח: ויקרא המלך יהואש ליהוידע הכהן ולכהנים ויאמר אלהם מדוע אינכם מחזקים את בדק הבית; ועתה אל תקחו כסף מאת מכריכם כי לבדק הבית תתנהו.
> מלכים-ב יב ט: ויאתו הכהנים לבלתי קחת כסף מאת העם ולבלתי חזק את בדק הבית.
> מלכים-ב יב י: ויקח יהוידע הכהן ארון אחד ויקב חר בדלתו; ויתן אתו אצל המזבח בימין (מימין) בבוא איש בית יהוה ונתנו שמה הכהנים שמרי הסף את כל הכסף המובא בית יהוה.
> מלכים-ב יב יא: ויהי כראותם כי רב הכסף בארון; ויעל ספר המלך והכהן הגדול ויצרו וימנו את הכסף הנמצא בית יהוה.
> מלכים-ב יב יב: ונתנו את הכסף המתכן על יד (ידי) עשי המלאכה הפקדים (המפקדים) בית יהוה; ויוציאהו לחרשי העץ ולבנים העשים בית יהוה.
> מלכים-ב יב יג: ולגדרים ולחצבי האבן ולקנות עצים ואבני מחצב לחזק את בדק בית יהוה; ולכל אשר יצא על הבית לחזקה.
> מלכים-ב יב יד: אך לא יעשה בית יהוה ספות כסף מזמרות מזרקות חצצרות כל כלי זהב וכלי כסף מן הכסף המובא בית יהוה.
> מלכים-ב יב טו: כי לעשי המלאכה יתנהו; וחזקו בו את בית יהוה.
> מלכים-ב יב טז: ולא יחשבו את האנשים אשר יתנו את הכסף על ידם לתת לעשי המלאכה:  כי באמנה הם עשים.
> מלכים-ב יב יז: כסף אשם וכסף חטאות לא יובא בית יהוה:  לכהנים יהיו.
> מלכים-ב יב יח: אז יעלה חזאל מלך ארם וילחם על גת וילכדה; וישם חזאל פניו לעלות על ירושלם.
> מלכים-ב יב יט: ויקח יהואש מלך יהודה את כל הקדשים אשר הקדישו יהושפט ויהורם ואחזיהו אבתיו מלכי יהודה ואת קדשיו ואת כל הזהב הנמצא באצרות בית יהוה ובית המלך; וישלח לחזאל מלך ארם ויעל מעל ירושלם.
> מלכים-ב יב כ: ויתר דברי יואש וכל אשר עשה:  הלוא הם כתובים על ספר דברי הימים למלכי יהודה.
> מלכים-ב יב כא: ויקמו עבדיו ויקשרו קשר; ויכו את יואש בית מלא הירד סלא.
> מלכים-ב יב כב: ויוזכר בן שמעת ויהוזבד בן שמר עבדיו הכהו וימת ויקברו אתו עם אבתיו בעיר דוד; וימלך אמציה בנו תחתיו.
> מלכים-ב יג א: בשנת עשרים ושלש שנה ליואש בן אחזיהו מלך יהודה מלך יהואחז בן יהוא על ישראל בשמרון שבע עשרה שנה.
> מלכים-ב יג ב: ויעש הרע בעיני יהוה; וילך אחר חטאת ירבעם בן נבט אשר החטיא את ישראל לא סר ממנה.
> מלכים-ב יג ג: ויחר אף יהוה בישראל; ויתנם ביד חזאל מלך ארם וביד בן הדד בן חזאל כל הימים.
> מלכים-ב יג ד: ויחל יהואחז את פני יהוה; וישמע אליו יהוה כי ראה את לחץ ישראל כי לחץ אתם מלך ארם.
> מלכים-ב יג ה: ויתן יהוה לישראל מושיע ויצאו מתחת יד ארם; וישבו בני ישראל באהליהם כתמול שלשום.
> מלכים-ב יג ו: אך לא סרו מחטאת בית ירבעם אשר החטי את ישראל בה הלך; וגם האשרה עמדה בשמרון.
> מלכים-ב יג ז: כי לא השאיר ליהואחז עם כי אם חמשים פרשים ועשרה רכב ועשרת אלפים רגלי:  כי אבדם מלך ארם וישמם כעפר לדש.
> מלכים-ב יג ח: ויתר דברי יהואחז וכל אשר עשה וגבורתו:  הלוא הם כתובים על ספר דברי הימים למלכי ישראל.
> מלכים-ב יג ט: וישכב יהואחז עם אבתיו ויקברהו בשמרון; וימלך יואש בנו תחתיו.
> מלכים-ב יג י: בשנת שלשים ושבע שנה ליואש מלך יהודה מלך יהואש בן יהואחז על ישראל בשמרון שש עשרה שנה.
> מלכים-ב יג יא: ויעשה הרע בעיני יהוה:  לא סר מכל חטאות ירבעם בן נבט אשר החטיא את ישראל בה הלך.
> מלכים-ב יג יב: ויתר דברי יואש וכל אשר עשה וגבורתו אשר נלחם עם אמציה מלך יהודה:  הלא הם כתובים על ספר דברי הימים למלכי ישראל.
> מלכים-ב יג יג: וישכב יואש עם אבתיו וירבעם ישב על כסאו; ויקבר יואש בשמרון עם מלכי ישראל.
> מלכים-ב יג יד: ואלישע חלה את חליו אשר ימות בו; וירד אליו יואש מלך ישראל ויבך על פניו ויאמר אבי אבי רכב ישראל ופרשיו.
> מלכים-ב יג טו: ויאמר לו אלישע קח קשת וחצים; ויקח אליו קשת וחצים.
> מלכים-ב יג טז: ויאמר למלך ישראל הרכב ידך על הקשת וירכב ידו; וישם אלישע ידיו על ידי המלך.
> מלכים-ב יג יז: ויאמר פתח החלון קדמה ויפתח; ויאמר אלישע ירה ויור ויאמר חץ תשועה ליהוה וחץ תשועה בארם והכית את ארם באפק עד כלה.
> מלכים-ב יג יח: ויאמר קח החצים ויקח; ויאמר למלך ישראל הך ארצה ויך שלש פעמים ויעמד.
> מלכים-ב יג יט: ויקצף עליו איש האלהים ויאמר להכות חמש או שש פעמים אז הכית את ארם עד כלה; ועתה שלש פעמים תכה את ארם.
> מלכים-ב יג כ: וימת אלישע ויקברהו; וגדודי מואב יבאו בארץ בא שנה.
> מלכים-ב יג כא: ויהי הם קברים איש והנה ראו את הגדוד וישליכו את האיש בקבר אלישע; וילך ויגע האיש בעצמות אלישע ויחי ויקם על רגליו.
> מלכים-ב יג כב: וחזאל מלך ארם לחץ את ישראל כל ימי יהואחז.
> מלכים-ב יג כג: ויחן יהוה אתם וירחמם ויפן אליהם למען בריתו את אברהם יצחק ויעקב; ולא אבה השחיתם ולא השליכם מעל פניו עד עתה.
> מלכים-ב יג כד: וימת חזאל מלך ארם; וימלך בן הדד בנו תחתיו.
> מלכים-ב יג כה: וישב יהואש בן יהואחז ויקח את הערים מיד בן הדד בן חזאל אשר לקח מיד יהואחז אביו במלחמה:  שלש פעמים הכהו יואש וישב את ערי ישראל.
> מלכים-ב יד א: בשנת שתים ליואש בן יואחז מלך ישראל מלך אמציהו בן יואש מלך יהודה.
> מלכים-ב יד ב: בן עשרים וחמש שנה היה במלכו ועשרים ותשע שנה מלך בירושלם; ושם אמו יהועדין (יהועדן) מן ירושלם.
> מלכים-ב יד ג: ויעש הישר בעיני יהוה רק לא כדוד אביו:  ככל אשר עשה יואש אביו עשה.
> מלכים-ב יד ד: רק הבמות לא סרו:  עוד העם מזבחים ומקטרים בבמות.
> מלכים-ב יד ה: ויהי כאשר חזקה הממלכה בידו; ויך את עבדיו המכים את המלך אביו.
> מלכים-ב יד ו: ואת בני המכים לא המית:  ככתוב בספר תורת משה אשר צוה יהוה לאמר לא יומתו אבות על בנים ובנים לא יומתו על אבות כי אם איש בחטאו ימות (יומת).
> מלכים-ב יד ז: הוא הכה את אדום בגי המלח (מלח) עשרת אלפים ותפש את הסלע במלחמה; ויקרא את שמה יקתאל עד היום הזה.
> מלכים-ב יד ח: אז שלח אמציה מלאכים אל יהואש בן יהואחז בן יהוא מלך ישראל לאמר:  לכה נתראה פנים.
> מלכים-ב יד ט: וישלח יהואש מלך ישראל אל אמציהו מלך יהודה לאמר החוח אשר בלבנון שלח אל הארז אשר בלבנון לאמר תנה את בתך לבני לאשה; ותעבר חית השדה אשר בלבנון ותרמס את החוח.
> מלכים-ב יד י: הכה הכית את אדום ונשאך לבך; הכבד ושב בביתך ולמה תתגרה ברעה ונפלתה אתה ויהודה עמך.
> מלכים-ב יד יא: ולא שמע אמציהו ויעל יהואש מלך ישראל ויתראו פנים הוא ואמציהו מלך יהודה:  בבית שמש אשר ליהודה.
> מלכים-ב יד יב: וינגף יהודה לפני ישראל; וינסו איש לאהלו.
> מלכים-ב יד יג: ואת אמציהו מלך יהודה בן יהואש בן אחזיהו תפש יהואש מלך ישראל בבית שמש; ויבאו (ויבא) ירושלם ויפרץ בחומת ירושלם בשער אפרים עד שער הפנה ארבע מאות אמה.
> מלכים-ב יד יד: ולקח את כל הזהב והכסף ואת כל הכלים הנמצאים בית יהוה ובאצרות בית המלך ואת בני התערבות; וישב שמרונה.
> מלכים-ב יד טו: ויתר דברי יהואש אשר עשה וגבורתו ואשר נלחם עם אמציהו מלך יהודה:  הלא הם כתובים על ספר דברי הימים למלכי ישראל.
> מלכים-ב יד טז: וישכב יהואש עם אבתיו ויקבר בשמרון עם מלכי ישראל; וימלך ירבעם בנו תחתיו.
> מלכים-ב יד יז: ויחי אמציהו בן יואש מלך יהודה אחרי מות יהואש בן יהואחז מלך ישראל חמש עשרה שנה.
> מלכים-ב יד יח: ויתר דברי אמציהו:  הלא הם כתבים על ספר דברי הימים למלכי יהודה.
> מלכים-ב יד יט: ויקשרו עליו קשר בירושלם וינס לכישה; וישלחו אחריו לכישה וימתהו שם.
> מלכים-ב יד כ: וישאו אתו על הסוסים; ויקבר בירושלם עם אבתיו בעיר דוד.
> מלכים-ב יד כא: ויקחו כל עם יהודה את עזריה והוא בן שש עשרה שנה; וימלכו אתו תחת אביו אמציהו.
> מלכים-ב יד כב: הוא בנה את אילת וישבה ליהודה אחרי שכב המלך עם אבתיו.
> מלכים-ב יד כג: בשנת חמש עשרה שנה לאמציהו בן יואש מלך יהודה מלך ירבעם בן יואש מלך ישראל בשמרון ארבעים ואחת שנה.
> מלכים-ב יד כד: ויעש הרע בעיני יהוה:  לא סר מכל חטאות ירבעם בן נבט אשר החטיא את ישראל.
> מלכים-ב יד כה: הוא השיב את גבול ישראל מלבוא חמת עד ים הערבה כדבר יהוה אלהי ישראל אשר דבר ביד עבדו יונה בן אמתי הנביא אשר מגת החפר.
> מלכים-ב יד כו: כי ראה יהוה את עני ישראל מרה מאד; ואפס עצור ואפס עזוב ואין עזר לישראל.
> מלכים-ב יד כז: ולא דבר יהוה למחות את שם ישראל מתחת השמים; ויושיעם ביד ירבעם בן יואש.
> מלכים-ב יד כח: ויתר דברי ירבעם וכל אשר עשה וגבורתו אשר נלחם ואשר השיב את דמשק ואת חמת ליהודה בישראל:  הלא הם כתובים על ספר דברי הימים למלכי ישראל.
> מלכים-ב יד כט: וישכב ירבעם עם אבתיו עם מלכי ישראל; וימלך זכריה בנו תחתיו.
> מלכים-ב טו א: בשנת עשרים ושבע שנה לירבעם מלך ישראל מלך עזריה בן אמציה מלך יהודה.
> מלכים-ב טו ב: בן שש עשרה שנה היה במלכו וחמשים ושתים שנה מלך בירושלם; ושם אמו יכליהו מירושלם.
> מלכים-ב טו ג: ויעש הישר בעיני יהוה ככל אשר עשה אמציהו אביו.
> מלכים-ב טו ד: רק הבמות לא סרו:  עוד העם מזבחים ומקטרים בבמות.
> מלכים-ב טו ה: וינגע יהוה את המלך ויהי מצרע עד יום מתו וישב בבית החפשית; ויותם בן המלך על הבית שפט את עם הארץ.
> מלכים-ב טו ו: ויתר דברי עזריהו וכל אשר עשה:  הלא הם כתובים על ספר דברי הימים למלכי יהודה.
> מלכים-ב טו ז: וישכב עזריה עם אבתיו ויקברו אתו עם אבתיו בעיר דוד; וימלך יותם בנו תחתיו.
> מלכים-ב טו ח: בשנת שלשים ושמנה שנה לעזריהו מלך יהודה:  מלך זכריהו בן ירבעם על ישראל בשמרון ששה חדשים.
> מלכים-ב טו ט: ויעש הרע בעיני יהוה כאשר עשו אבתיו:  לא סר מחטאות ירבעם בן נבט אשר החטיא את ישראל.
> מלכים-ב טו י: ויקשר עליו שלם בן יבש ויכהו קבל עם וימיתהו; וימלך תחתיו.
> מלכים-ב טו יא: ויתר דברי זכריה:  הנם כתובים על ספר דברי הימים למלכי ישראל.
> מלכים-ב טו יב: הוא דבר יהוה אשר דבר אל יהוא לאמר בני רביעים ישבו לך על כסא ישראל; ויהי כן.
> מלכים-ב טו יג: שלום בן יביש מלך בשנת שלשים ותשע שנה לעזיה מלך יהודה; וימלך ירח ימים בשמרון.
> מלכים-ב טו יד: ויעל מנחם בן גדי מתרצה ויבא שמרון ויך את שלום בן יביש בשמרון; וימיתהו וימלך תחתיו.
> מלכים-ב טו טו: ויתר דברי שלום וקשרו אשר קשר:  הנם כתובים על ספר דברי הימים למלכי ישראל.
> מלכים-ב טו טז: אז יכה מנחם את תפסח ואת כל אשר בה ואת גבוליה מתרצה כי לא פתח ויך; את כל ההרותיה בקע.
> מלכים-ב טו יז: בשנת שלשים ותשע שנה לעזריה מלך יהודה:  מלך מנחם בן גדי על ישראל עשר שנים בשמרון.
> מלכים-ב טו יח: ויעש הרע בעיני יהוה:  לא סר מעל חטאות ירבעם בן נבט אשר החטיא את ישראל כל ימיו.
> מלכים-ב טו יט: בא פול מלך אשור על הארץ ויתן מנחם לפול אלף ככר כסף להיות ידיו אתו להחזיק הממלכה בידו.
> מלכים-ב טו כ: ויצא מנחם את הכסף על ישראל על כל גבורי החיל לתת למלך אשור חמשים שקלים כסף לאיש אחד; וישב מלך אשור ולא עמד שם בארץ.
> מלכים-ב טו כא: ויתר דברי מנחם וכל אשר עשה:  הלוא הם כתובים על ספר דברי הימים למלכי ישראל.
> מלכים-ב טו כב: וישכב מנחם עם אבתיו; וימלך פקחיה בנו תחתיו.
> מלכים-ב טו כג: בשנת חמשים שנה לעזריה מלך יהודה:  מלך פקחיה בן מנחם על ישראל בשמרון שנתים.
> מלכים-ב טו כד: ויעש הרע בעיני יהוה:  לא סר מחטאות ירבעם בן נבט אשר החטיא את ישראל.
> מלכים-ב טו כה: ויקשר עליו פקח בן רמליהו שלישו ויכהו בשמרון בארמון בית מלך (המלך) את ארגב ואת האריה ועמו חמשים איש מבני גלעדים; וימתהו וימלך תחתיו.
> מלכים-ב טו כו: ויתר דברי פקחיה וכל אשר עשה:  הנם כתובים על ספר דברי הימים למלכי ישראל.
> מלכים-ב טו כז: בשנת חמשים ושתים שנה לעזריה מלך יהודה:  מלך פקח בן רמליהו על ישראל בשמרון עשרים שנה.
> מלכים-ב טו כח: ויעש הרע בעיני יהוה:  לא סר מן חטאות ירבעם בן נבט אשר החטיא את ישראל.
> מלכים-ב טו כט: בימי פקח מלך ישראל בא תגלת פלאסר מלך אשור ויקח את עיון ואת אבל בית מעכה ואת ינוח ואת קדש ואת חצור ואת הגלעד ואת הגלילה כל ארץ נפתלי; ויגלם אשורה.
> מלכים-ב טו ל: ויקשר קשר הושע בן אלה על פקח בן רמליהו ויכהו וימיתהו וימלך תחתיו בשנת עשרים ליותם בן עזיה.
> מלכים-ב טו לא: ויתר דברי פקח וכל אשר עשה:  הנם כתובים על ספר דברי הימים למלכי ישראל.
> מלכים-ב טו לב: בשנת שתים לפקח בן רמליהו מלך ישראל מלך יותם בן עזיהו מלך יהודה.
> מלכים-ב טו לג: בן עשרים וחמש שנה היה במלכו ושש עשרה שנה מלך בירושלם; ושם אמו ירושא בת צדוק.
> מלכים-ב טו לד: ויעש הישר בעיני יהוה:  ככל אשר עשה עזיהו אביו עשה.
> מלכים-ב טו לה: רק הבמות לא סרו עוד העם מזבחים ומקטרים בבמות; הוא בנה את שער בית יהוה העליון.
> מלכים-ב טו לו: ויתר דברי יותם אשר עשה:  הלא הם כתובים על ספר דברי הימים למלכי יהודה.
> מלכים-ב טו לז: בימים ההם החל יהוה להשליח ביהודה רצין מלך ארם; ואת פקח בן רמליהו.
> מלכים-ב טו לח: וישכב יותם עם אבתיו ויקבר עם אבתיו בעיר דוד אביו; וימלך אחז בנו תחתיו.
> מלכים-ב טז א: בשנת שבע עשרה שנה לפקח בן רמליהו מלך אחז בן יותם מלך יהודה.
> מלכים-ב טז ב: בן עשרים שנה אחז במלכו ושש עשרה שנה מלך בירושלם; ולא עשה הישר בעיני יהוה אלהיו כדוד אביו.
> מלכים-ב טז ג: וילך בדרך מלכי ישראל; וגם את בנו העביר באש כתעבות הגוים אשר הוריש יהוה אתם מפני בני ישראל.
> מלכים-ב טז ד: ויזבח ויקטר בבמות ועל הגבעות ותחת כל עץ רענן.
> מלכים-ב טז ה: אז יעלה רצין מלך ארם ופקח בן רמליהו מלך ישראל ירושלם למלחמה; ויצרו על אחז ולא יכלו להלחם.
> מלכים-ב טז ו: בעת ההיא השיב רצין מלך ארם את אילת לארם וינשל את היהודים מאילות; וארמים (ואדמים) באו אילת וישבו שם עד היום הזה.
> מלכים-ב טז ז: וישלח אחז מלאכים אל תגלת פלסר מלך אשור לאמר עבדך ובנך אני; עלה והושעני מכף מלך ארם ומכף מלך ישראל הקומים עלי.
> מלכים-ב טז ח: ויקח אחז את הכסף ואת הזהב הנמצא בית יהוה ובאצרות בית המלך; וישלח למלך אשור שחד.
> מלכים-ב טז ט: וישמע אליו מלך אשור ויעל מלך אשור אל דמשק ויתפשה ויגלה קירה; ואת רצין המית.
> מלכים-ב טז י: וילך המלך אחז לקראת תגלת פלאסר מלך אשור דומשק וירא את המזבח אשר בדמשק; וישלח המלך אחז אל אוריה הכהן את דמות המזבח ואת תבניתו לכל מעשהו.
> מלכים-ב טז יא: ויבן אוריה הכהן את המזבח:  ככל אשר שלח המלך אחז מדמשק כן עשה אוריה הכהן עד בוא המלך אחז מדמשק.
> מלכים-ב טז יב: ויבא המלך מדמשק וירא המלך את המזבח; ויקרב המלך על המזבח ויעל עליו.
> מלכים-ב טז יג: ויקטר את עלתו ואת מנחתו ויסך את נסכו; ויזרק את דם השלמים אשר לו על המזבח.
> מלכים-ב טז יד: ואת המזבח הנחשת אשר לפני יהוה ויקרב מאת פני הבית מבין המזבח ומבין בית יהוה; ויתן אתו על ירך המזבח צפונה.
> מלכים-ב טז טו: ויצוהו (ויצוה) המלך אחז את אוריה הכהן לאמר על המזבח הגדול הקטר את עלת הבקר ואת מנחת הערב ואת עלת המלך ואת מנחתו ואת עלת כל עם הארץ ומנחתם ונסכיהם וכל דם עלה וכל דם זבח עליו תזרק; ומזבח הנחשת יהיה לי לבקר.
> מלכים-ב טז טז: ויעש אוריה הכהן ככל אשר צוה המלך אחז.
> מלכים-ב טז יז: ויקצץ המלך אחז את המסגרות המכונת ויסר מעליהם ואת (את) הכיר ואת הים הורד מעל הבקר הנחשת אשר תחתיה; ויתן אתו על מרצפת אבנים.
> מלכים-ב טז יח: ואת מיסך (מוסך) השבת אשר בנו בבית ואת מבוא המלך החיצונה הסב בית יהוה:  מפני מלך אשור.
> מלכים-ב טז יט: ויתר דברי אחז אשר עשה:  הלא הם כתובים על ספר דברי הימים למלכי יהודה.
> מלכים-ב טז כ: וישכב אחז עם אבתיו ויקבר עם אבתיו בעיר דוד; וימלך חזקיהו בנו תחתיו.
> מלכים-ב יז א: בשנת שתים עשרה לאחז מלך יהודה:  מלך הושע בן אלה בשמרון על ישראל תשע שנים.
> מלכים-ב יז ב: ויעש הרע בעיני יהוה:  רק לא כמלכי ישראל אשר היו לפניו.
> מלכים-ב יז ג: עליו עלה שלמנאסר מלך אשור; ויהי לו הושע עבד וישב לו מנחה.
> מלכים-ב יז ד: וימצא מלך אשור בהושע קשר אשר שלח מלאכים אל סוא מלך מצרים ולא העלה מנחה למלך אשור כשנה בשנה; ויעצרהו מלך אשור ויאסרהו בית כלא.
> מלכים-ב יז ה: ויעל מלך אשור בכל הארץ; ויעל שמרון ויצר עליה שלש שנים.
> מלכים-ב יז ו: בשנת התשעית להושע לכד מלך אשור את שמרון ויגל את ישראל אשורה; וישב אותם בחלח ובחבור נהר גוזן וערי מדי.
> מלכים-ב יז ז: ויהי כי חטאו בני ישראל ליהוה אלהיהם המעלה אתם מארץ מצרים מתחת יד פרעה מלך מצרים; וייראו אלהים אחרים.
> מלכים-ב יז ח: וילכו בחקות הגוים אשר הוריש יהוה מפני בני ישראל; ומלכי ישראל אשר עשו.
> מלכים-ב יז ט: ויחפאו בני ישראל דברים אשר לא כן על יהוה אלהיהם; ויבנו להם במות בכל עריהם ממגדל נוצרים עד עיר מבצר.
> מלכים-ב יז י: ויצבו להם מצבות ואשרים על כל גבעה גבהה ותחת כל עץ רענן.
> מלכים-ב יז יא: ויקטרו שם בכל במות כגוים אשר הגלה יהוה מפניהם; ויעשו דברים רעים להכעיס את יהוה.
> מלכים-ב יז יב: ויעבדו הגללים אשר אמר יהוה להם לא תעשו את הדבר הזה.
> מלכים-ב יז יג: ויעד יהוה בישראל וביהודה ביד כל נביאו (נביאי) כל חזה לאמר שבו מדרכיכם הרעים ושמרו מצותי חקותי ככל התורה אשר צויתי את אבתיכם ואשר שלחתי אליכם ביד עבדי הנביאים.
> מלכים-ב יז יד: ולא שמעו; ויקשו את ערפם כערף אבותם אשר לא האמינו ביהוה אלהיהם.
> מלכים-ב יז טו: וימאסו את חקיו ואת בריתו אשר כרת את אבותם ואת עדותיו אשר העיד בם; וילכו אחרי ההבל ויהבלו ואחרי הגוים אשר סביבתם אשר צוה יהוה אתם לבלתי עשות כהם.
> מלכים-ב יז טז: ויעזבו את כל מצות יהוה אלהיהם ויעשו להם מסכה שנים (שני) עגלים; ויעשו אשירה וישתחוו לכל צבא השמים ויעבדו את הבעל.
> מלכים-ב יז יז: ויעבירו את בניהם ואת בנותיהם באש ויקסמו קסמים וינחשו; ויתמכרו לעשות הרע בעיני יהוה להכעיסו.
> מלכים-ב יז יח: ויתאנף יהוה מאד בישראל ויסרם מעל פניו:  לא נשאר רק שבט יהודה לבדו.
> מלכים-ב יז יט: גם יהודה לא שמר את מצות יהוה אלהיהם; וילכו בחקות ישראל אשר עשו.
> מלכים-ב יז כ: וימאס יהוה בכל זרע ישראל ויענם ויתנם ביד שסים עד אשר השליכם מפניו.
> מלכים-ב יז כא: כי קרע ישראל מעל בית דוד וימליכו את ירבעם בן נבט; וידא (וידח) ירבעם את ישראל מאחרי יהוה והחטיאם חטאה גדולה.
> מלכים-ב יז כב: וילכו בני ישראל בכל חטאות ירבעם אשר עשה:  לא סרו ממנה.
> מלכים-ב יז כג: עד אשר הסיר יהוה את ישראל מעל פניו כאשר דבר ביד כל עבדיו הנביאים; ויגל ישראל מעל אדמתו אשורה עד היום הזה.
> מלכים-ב יז כד: ויבא מלך אשור מבבל ומכותה ומעוא ומחמת וספרוים וישב בערי שמרון תחת בני ישראל; וירשו את שמרון וישבו בעריה.
> מלכים-ב יז כה: ויהי בתחלת שבתם שם לא יראו את יהוה; וישלח יהוה בהם את האריות ויהיו הרגים בהם.
> מלכים-ב יז כו: ויאמרו למלך אשור לאמר הגוים אשר הגלית ותושב בערי שמרון לא ידעו את משפט אלהי הארץ; וישלח בם את האריות והנם ממיתים אותם כאשר אינם ידעים את משפט אלהי הארץ.
> מלכים-ב יז כז: ויצו מלך אשור לאמר הליכו שמה אחד מהכהנים אשר הגליתם משם וילכו וישבו שם; וירם את משפט אלהי הארץ.
> מלכים-ב יז כח: ויבא אחד מהכהנים אשר הגלו משמרון וישב בבית אל; ויהי מורה אתם איך ייראו את יהוה.
> מלכים-ב יז כט: ויהיו עשים גוי גוי אלהיו; ויניחו בבית הבמות אשר עשו השמרנים גוי גוי בעריהם אשר הם ישבים שם.
> מלכים-ב יז ל: ואנשי בבל עשו את סכות בנות ואנשי כות עשו את נרגל; ואנשי חמת עשו את אשימא.
> מלכים-ב יז לא: והעוים עשו נבחז ואת תרתק; והספרוים שרפים את בניהם באש לאדרמלך וענמלך אלה ספרים (אלהי ספרוים).
> מלכים-ב יז לב: ויהיו יראים את יהוה; ויעשו להם מקצותם כהני במות ויהיו עשים להם בבית הבמות.
> מלכים-ב יז לג: את יהוה היו יראים; ואת אלהיהם היו עבדים כמשפט הגוים אשר הגלו אתם משם.
> מלכים-ב יז לד: עד היום הזה הם עשים כמשפטים הראשנים:  אינם יראים את יהוה ואינם עשים כחקתם וכמשפטם וכתורה וכמצוה אשר צוה יהוה את בני יעקב אשר שם שמו ישראל.
> מלכים-ב יז לה: ויכרת יהוה אתם ברית ויצום לאמר לא תיראו אלהים אחרים; ולא תשתחוו להם ולא תעבדום ולא תזבחו להם.
> מלכים-ב יז לו: כי אם את יהוה אשר העלה אתכם מארץ מצרים בכח גדול ובזרוע נטויה אתו תיראו; ולו תשתחוו ולו תזבחו.
> מלכים-ב יז לז: ואת החקים ואת המשפטים והתורה והמצוה אשר כתב לכם תשמרון לעשות כל הימים; ולא תיראו אלהים אחרים.
> מלכים-ב יז לח: והברית אשר כרתי אתכם לא תשכחו; ולא תיראו אלהים אחרים.
> מלכים-ב יז לט: כי אם את יהוה אלהיכם תיראו והוא יציל אתכם מיד כל איביכם.
> מלכים-ב יז מ: ולא שמעו:  כי אם כמשפטם הראשון הם עשים.
> מלכים-ב יז מא: ויהיו הגוים האלה יראים את יהוה ואת פסיליהם היו עבדים; גם בניהם ובני בניהם כאשר עשו אבתם הם עשים עד היום הזה.
> מלכים-ב יח א: ויהי בשנת שלש להושע בן אלה מלך ישראל מלך חזקיה בן אחז מלך יהודה.
> מלכים-ב יח ב: בן עשרים וחמש שנה היה במלכו ועשרים ותשע שנה מלך בירושלם; ושם אמו אבי בת זכריה.
> מלכים-ב יח ג: ויעש הישר בעיני יהוה ככל אשר עשה דוד אביו.
> מלכים-ב יח ד: הוא הסיר את הבמות ושבר את המצבת וכרת את האשרה; וכתת נחש הנחשת אשר עשה משה כי עד הימים ההמה היו בני ישראל מקטרים לו ויקרא לו נחשתן.
> מלכים-ב יח ה: ביהוה אלהי ישראל בטח; ואחריו לא היה כמהו בכל מלכי יהודה ואשר היו לפניו.
> מלכים-ב יח ו: וידבק ביהוה לא סר מאחריו; וישמר מצותיו אשר צוה יהוה את משה.
> מלכים-ב יח ז: והיה יהוה עמו בכל אשר יצא ישכיל; וימרד במלך אשור ולא עבדו.
> מלכים-ב יח ח: הוא הכה את פלשתים עד עזה ואת גבוליה ממגדל נוצרים עד עיר מבצר.
> מלכים-ב יח ט: ויהי בשנה הרביעית למלך חזקיהו היא השנה השביעית להושע בן אלה מלך ישראל; עלה שלמנאסר מלך אשור על שמרון ויצר עליה.
> מלכים-ב יח י: וילכדה מקצה שלש שנים בשנת שש לחזקיה:  היא שנת תשע להושע מלך ישראל נלכדה שמרון.
> מלכים-ב יח יא: ויגל מלך אשור את ישראל אשורה; וינחם בחלח ובחבור נהר גוזן וערי מדי.
> מלכים-ב יח יב: על אשר לא שמעו בקול יהוה אלהיהם ויעברו את בריתו את כל אשר צוה משה עבד יהוה; ולא שמעו ולא עשו.
> מלכים-ב יח יג: ובארבע עשרה שנה למלך חזקיה עלה סנחריב מלך אשור על כל ערי יהודה הבצרות ויתפשם.
> מלכים-ב יח יד: וישלח חזקיה מלך יהודה אל מלך אשור לכישה לאמר חטאתי שוב מעלי את אשר תתן עלי אשא; וישם מלך אשור על חזקיה מלך יהודה שלש מאות ככר כסף ושלשים ככר זהב.
> מלכים-ב יח טו: ויתן חזקיה את כל הכסף הנמצא בית יהוה; ובאצרות בית המלך.
> מלכים-ב יח טז: בעת ההיא קצץ חזקיה את דלתות היכל יהוה ואת האמנות אשר צפה חזקיה מלך יהודה; ויתנם למלך אשור.
> מלכים-ב יח יז: וישלח מלך אשור את תרתן ואת רב סריס ואת רבשקה מן לכיש אל המלך חזקיהו בחיל כבד ירושלם; ויעלו ויבאו ירושלם ויעלו ויבאו ויעמדו בתעלת הברכה העליונה אשר במסלת שדה כבס.
> מלכים-ב יח יח: ויקראו אל המלך ויצא אלהם אליקים בן חלקיהו אשר על הבית; ושבנה הספר ויואח בן אסף המזכיר.
> מלכים-ב יח יט: ויאמר אליהם רבשקה אמרו נא אל חזקיהו:  כה אמר המלך הגדול מלך אשור מה הבטחון הזה אשר בטחת.
> מלכים-ב יח כ: אמרת אך דבר שפתים עצה וגבורה למלחמה; עתה על מי בטחת כי מרדת בי.
> מלכים-ב יח כא: עתה הנה בטחת לך על משענת הקנה הרצוץ הזה על מצרים אשר יסמך איש עליו ובא בכפו ונקבה; כן פרעה מלך מצרים לכל הבטחים עליו.
> מלכים-ב יח כב: וכי תאמרון אלי אל יהוה אלהינו בטחנו:  הלוא הוא אשר הסיר חזקיהו את במתיו ואת מזבחתיו ויאמר ליהודה ולירושלם לפני המזבח הזה תשתחוו בירושלם.
> מלכים-ב יח כג: ועתה התערב נא את אדני את מלך אשור; ואתנה לך אלפים סוסים אם תוכל לתת לך רכבים עליהם.
> מלכים-ב יח כד: ואיך תשיב את פני פחת אחד עבדי אדני הקטנים; ותבטח לך על מצרים לרכב ולפרשים.
> מלכים-ב יח כה: עתה המבלעדי יהוה עליתי על המקום הזה להשחתו; יהוה אמר אלי עלה על הארץ הזאת והשחיתה.
> מלכים-ב יח כו: ויאמר אליקים בן חלקיהו ושבנה ויואח אל רבשקה דבר נא אל עבדיך ארמית כי שמעים אנחנו; ואל תדבר עמנו יהודית באזני העם אשר על החמה.
> מלכים-ב יח כז: ויאמר אליהם רבשקה העל אדניך ואליך שלחני אדני לדבר את הדברים האלה; הלא על האנשים הישבים על החמה לאכל את חריהם (צואתם) ולשתות את שניהם (מימי רגליהם) עמכם.
> מלכים-ב יח כח: ויעמד רבשקה ויקרא בקול גדול יהודית; וידבר ויאמר שמעו דבר המלך הגדול מלך אשור.
> מלכים-ב יח כט: כה אמר המלך אל ישא לכם חזקיהו:  כי לא יוכל להציל אתכם מידו.
> מלכים-ב יח ל: ואל יבטח אתכם חזקיהו אל יהוה לאמר הצל יצילנו יהוה; ולא תנתן את העיר הזאת ביד מלך אשור.
> מלכים-ב יח לא: אל תשמעו אל חזקיהו:  כי כה אמר מלך אשור עשו אתי ברכה וצאו אלי ואכלו איש גפנו ואיש תאנתו ושתו איש מי ברו.
> מלכים-ב יח לב: עד באי ולקחתי אתכם אל ארץ כארצכם ארץ דגן ותירוש ארץ לחם וכרמים ארץ זית יצהר ודבש וחיו ולא תמתו; ואל תשמעו אל חזקיהו כי יסית אתכם לאמר יהוה יצילנו.
> מלכים-ב יח לג: ההצל הצילו אלהי הגוים איש את ארצו מיד מלך אשור.
> מלכים-ב יח לד: איה אלהי חמת וארפד איה אלהי ספרוים הנע ועוה:  כי הצילו את שמרון מידי.
> מלכים-ב יח לה: מי בכל אלהי הארצות אשר הצילו את ארצם מידי:  כי יציל יהוה את ירושלם מידי.
> מלכים-ב יח לו: והחרישו העם ולא ענו אתו דבר:  כי מצות המלך היא לאמר לא תענהו.
> מלכים-ב יח לז: ויבא אליקים בן חלקיה אשר על הבית ושבנא הספר ויואח בן אסף המזכיר אל חזקיהו קרועי בגדים; ויגדו לו דברי רבשקה.
> מלכים-ב יט א: ויהי כשמע המלך חזקיהו ויקרע את בגדיו; ויתכס בשק ויבא בית יהוה.
> מלכים-ב יט ב: וישלח את אליקים אשר על הבית ושבנא הספר ואת זקני הכהנים מתכסים בשקים אל ישעיהו הנביא בן אמוץ.
> מלכים-ב יט ג: ויאמרו אליו כה אמר חזקיהו יום צרה ותוכחה ונאצה היום הזה:  כי באו בנים עד משבר וכח אין ללדה.
> מלכים-ב יט ד: אולי ישמע יהוה אלהיך את כל דברי רבשקה אשר שלחו מלך אשור אדניו לחרף אלהים חי והוכיח בדברים אשר שמע יהוה אלהיך; ונשאת תפלה בעד השארית הנמצאה.
> מלכים-ב יט ה: ויבאו עבדי המלך חזקיהו אל ישעיהו.
> מלכים-ב יט ו: ויאמר להם ישעיהו כה תאמרון אל אדניכם:  כה אמר יהוה אל תירא מפני הדברים אשר שמעת אשר גדפו נערי מלך אשור אתי.
> מלכים-ב יט ז: הנני נתן בו רוח ושמע שמועה ושב לארצו; והפלתיו בחרב בארצו.
> מלכים-ב יט ח: וישב רבשקה וימצא את מלך אשור נלחם על לבנה:  כי שמע כי נסע מלכיש.
> מלכים-ב יט ט: וישמע אל תרהקה מלך כוש לאמר הנה יצא להלחם אתך; וישב וישלח מלאכים אל חזקיהו לאמר.
> מלכים-ב יט י: כה תאמרון אל חזקיהו מלך יהודה לאמר אל ישאך אלהיך אשר אתה בטח בו לאמר:  לא תנתן ירושלם ביד מלך אשור.
> מלכים-ב יט יא: הנה אתה שמעת את אשר עשו מלכי אשור לכל הארצות להחרימם; ואתה תנצל.
> מלכים-ב יט יב: ההצילו אתם אלהי הגוים אשר שחתו אבותי את גוזן ואת חרן; ורצף ובני עדן אשר בתלאשר.
> מלכים-ב יט יג: איו מלך חמת ומלך ארפד ומלך לעיר ספרוים הנע ועוה.
> מלכים-ב יט יד: ויקח חזקיהו את הספרים מיד המלאכים ויקראם; ויעל בית יהוה ויפרשהו חזקיהו לפני יהוה.
> מלכים-ב יט טו: ויתפלל חזקיהו לפני יהוה ויאמר יהוה אלהי ישראל ישב הכרבים אתה הוא האלהים לבדך לכל ממלכות הארץ; אתה עשית את השמים ואת הארץ.
> מלכים-ב יט טז: הטה יהוה אזנך ושמע פקח יהוה עיניך וראה; ושמע את דברי סנחריב אשר שלחו לחרף אלהים חי.
> מלכים-ב יט יז: אמנם יהוה:  החריבו מלכי אשור את הגוים ואת ארצם.
> מלכים-ב יט יח: ונתנו את אלהיהם באש:  כי לא אלהים המה כי אם מעשה ידי אדם עץ ואבן ויאבדום.
> מלכים-ב יט יט: ועתה יהוה אלהינו הושיענו נא מידו; וידעו כל ממלכות הארץ כי אתה יהוה אלהים לבדך.
> מלכים-ב יט כ: וישלח ישעיהו בן אמוץ אל חזקיהו לאמר:  כה אמר יהוה אלהי ישראל אשר התפללת אלי אל סנחרב מלך אשור שמעתי.
> מלכים-ב יט כא: זה הדבר אשר דבר יהוה עליו:  בזה לך לעגה לך בתולת בת ציון אחריך ראש הניעה בת ירושלם.
> מלכים-ב יט כב: את מי חרפת וגדפת ועל מי הרימות קול; ותשא מרום עיניך על קדוש ישראל.
> מלכים-ב יט כג: ביד מלאכיך חרפת אדני ותאמר ברכב (ברב) רכבי אני עליתי מרום הרים ירכתי לבנון; ואכרת קומת ארזיו מבחור ברשיו ואבואה מלון קצה יער כרמלו.
> מלכים-ב יט כד: אני קרתי ושתיתי מים זרים; ואחרב בכף פעמי כל יארי מצור.
> מלכים-ב יט כה: הלא שמעת למרחוק אתה עשיתי למימי קדם ויצרתיה; עתה הביאתיה ותהי להשות גלים נצים ערים בצרות.
> מלכים-ב יט כו: וישביהן קצרי יד חתו ויבשו; היו עשב שדה וירק דשא חציר גגות ושדפה לפני קמה.
> מלכים-ב יט כז: ושבתך וצאתך ובאך ידעתי; ואת התרגזך אלי.
> מלכים-ב יט כח: יען התרגזך אלי ושאננך עלה באזני ושמתי חחי באפך ומתגי בשפתיך והשבתיך בדרך אשר באת בה.
> מלכים-ב יט כט: וזה לך האות אכול השנה ספיח ובשנה השנית סחיש; ובשנה השלישית זרעו וקצרו ונטעו כרמים ואכלו פרים.
> מלכים-ב יט ל: ויספה פליטת בית יהודה הנשארה שרש למטה; ועשה פרי למעלה.
> מלכים-ב יט לא: כי מירושלם תצא שארית ופליטה מהר ציון; קנאת יהוה     (צבאות) תעשה זאת.
> מלכים-ב יט לב: לכן כה אמר יהוה אל מלך אשור לא יבא אל העיר הזאת ולא יורה שם חץ; ולא יקדמנה מגן ולא ישפך עליה סללה.
> מלכים-ב יט לג: בדרך אשר יבא בה ישוב; ואל העיר הזאת לא יבא נאם יהוה.
> מלכים-ב יט לד: וגנותי אל העיר הזאת להושיעה למעני ולמען דוד עבדי.
> מלכים-ב יט לה: ויהי בלילה ההוא ויצא מלאך יהוה ויך במחנה אשור מאה שמונים וחמשה אלף; וישכימו בבקר והנה כלם פגרים מתים.
> מלכים-ב יט לו: ויסע וילך וישב סנחריב מלך אשור; וישב בנינוה.
> מלכים-ב יט לז: ויהי הוא משתחוה בית נסרך אלהיו ואדרמלך ושראצר    (בניו) הכהו בחרב והמה נמלטו ארץ אררט; וימלך אסר חדן בנו תחתיו.
> מלכים-ב כ א: בימים ההם חלה חזקיהו למות; ויבא אליו ישעיהו בן אמוץ הנביא ויאמר אליו כה אמר יהוה צו לביתך כי מת אתה ולא תחיה.
> מלכים-ב כ ב: ויסב את פניו אל הקיר; ויתפלל אל יהוה לאמר.
> מלכים-ב כ ג: אנה יהוה זכר נא את אשר התהלכתי לפניך באמת ובלבב שלם והטוב בעיניך עשיתי; ויבך חזקיהו בכי גדול.
> מלכים-ב כ ד: ויהי ישעיהו לא יצא העיר (חצר) התיכנה; ודבר יהוה היה אליו לאמר.
> מלכים-ב כ ה: שוב ואמרת אל חזקיהו נגיד עמי כה אמר יהוה אלהי דוד אביך שמעתי את תפלתך ראיתי את דמעתך; הנני רפא לך ביום השלישי תעלה בית יהוה.
> מלכים-ב כ ו: והספתי על ימיך חמש עשרה שנה ומכף מלך אשור אצילך ואת העיר הזאת; וגנותי על העיר הזאת למעני ולמען דוד עבדי.
> מלכים-ב כ ז: ויאמר ישעיהו קחו דבלת תאנים; ויקחו וישימו על השחין ויחי.
> מלכים-ב כ ח: ויאמר חזקיהו אל ישעיהו מה אות כי ירפא יהוה לי; ועליתי ביום השלישי בית יהוה.
> מלכים-ב כ ט: ויאמר ישעיהו זה לך האות מאת יהוה כי יעשה יהוה את הדבר אשר דבר:  הלך הצל עשר מעלות אם ישוב עשר מעלות.
> מלכים-ב כ י: ויאמר יחזקיהו נקל לצל לנטות עשר מעלות; לא כי ישוב הצל אחרנית עשר מעלות.
> מלכים-ב כ יא: ויקרא ישעיהו הנביא אל יהוה; וישב את הצל במעלות אשר ירדה במעלות אחז אחרנית עשר מעלות.
> מלכים-ב כ יב: בעת ההיא שלח בראדך בלאדן בן בלאדן מלך בבל ספרים ומנחה אל חזקיהו:  כי שמע כי חלה חזקיהו.
> מלכים-ב כ יג: וישמע עליהם חזקיהו ויראם את כל בית נכתה את הכסף ואת הזהב ואת הבשמים ואת שמן הטוב ואת בית כליו ואת כל אשר נמצא באוצרתיו:  לא היה דבר אשר לא הראם חזקיהו בביתו ובכל ממשלתו.
> מלכים-ב כ יד: ויבא ישעיהו הנביא אל המלך חזקיהו; ויאמר אליו מה אמרו האנשים האלה ומאין יבאו אליך ויאמר חזקיהו מארץ רחוקה באו מבבל.
> מלכים-ב כ טו: ויאמר מה ראו בביתך; ויאמר חזקיהו את כל אשר בביתי ראו לא היה דבר אשר לא הראיתם באצרתי.
> מלכים-ב כ טז: ויאמר ישעיהו אל חזקיהו:  שמע דבר יהוה.
> מלכים-ב כ יז: הנה ימים באים ונשא כל אשר בביתך ואשר אצרו אבתיך עד היום הזה בבלה:  לא יותר דבר אמר יהוה.
> מלכים-ב כ יח: ומבניך אשר יצאו ממך אשר תוליד יקח (יקחו); והיו סריסים בהיכל מלך בבל.
> מלכים-ב כ יט: ויאמר חזקיהו אל ישעיהו טוב דבר יהוה אשר דברת; ויאמר הלוא אם שלום ואמת יהיה בימי.
> מלכים-ב כ כ: ויתר דברי חזקיהו וכל גבורתו ואשר עשה את הברכה ואת התעלה ויבא את המים העירה:  הלא הם כתובים על ספר דברי הימים למלכי יהודה.
> מלכים-ב כ כא: וישכב חזקיהו עם אבתיו; וימלך מנשה בנו תחתיו.
> מלכים-ב כא א: בן שתים עשרה שנה מנשה במלכו וחמשים וחמש שנה מלך בירושלם; ושם אמו חפצי בה.
> מלכים-ב כא ב: ויעש הרע בעיני יהוה כתועבת הגוים אשר הוריש יהוה מפני בני ישראל.
> מלכים-ב כא ג: וישב ויבן את הבמות אשר אבד חזקיהו אביו; ויקם מזבחת לבעל ויעש אשרה כאשר עשה אחאב מלך ישראל וישתחו לכל צבא השמים ויעבד אתם.
> מלכים-ב כא ד: ובנה מזבחת בבית יהוה אשר אמר יהוה בירושלם אשים את שמי.
> מלכים-ב כא ה: ויבן מזבחות לכל צבא השמים בשתי חצרות בית יהוה.
> מלכים-ב כא ו: והעביר את בנו באש ועונן ונחש ועשה אוב וידענים:  הרבה לעשות הרע בעיני יהוה להכעיס.
> מלכים-ב כא ז: וישם את פסל האשרה אשר עשה בבית אשר אמר יהוה אל דוד ואל שלמה בנו בבית הזה ובירושלם אשר בחרתי מכל שבטי ישראל אשים את שמי לעולם.
> מלכים-ב כא ח: ולא אסיף להניד רגל ישראל מן האדמה אשר נתתי לאבותם:  רק אם ישמרו לעשות ככל אשר צויתים ולכל התורה אשר צוה אתם עבדי משה.
> מלכים-ב כא ט: ולא שמעו; ויתעם מנשה לעשות את הרע מן הגוים אשר השמיד יהוה מפני בני ישראל.
> מלכים-ב כא י: וידבר יהוה ביד עבדיו הנביאים לאמר.
> מלכים-ב כא יא: יען אשר עשה מנשה מלך יהודה התעבות האלה הרע מכל אשר עשו האמרי אשר לפניו; ויחטא גם את יהודה בגלוליו.
> מלכים-ב כא יב: לכן כה אמר יהוה אלהי ישראל הנני מביא רעה על ירושלם ויהודה:  אשר כל שמעיו (שמעה) תצלנה שתי אזניו.
> מלכים-ב כא יג: ונטיתי על ירושלם את קו שמרון ואת משקלת בית אחאב; ומחיתי את ירושלם כאשר ימחה את הצלחת מחה והפך על פניה.
> מלכים-ב כא יד: ונטשתי את שארית נחלתי ונתתים ביד איביהם; והיו לבז ולמשסה לכל איביהם.
> מלכים-ב כא טו: יען אשר עשו את הרע בעיני ויהיו מכעסים אתי מן היום אשר יצאו אבותם ממצרים ועד היום הזה.
> מלכים-ב כא טז: וגם דם נקי שפך מנשה הרבה מאד עד אשר מלא את ירושלם פה לפה לבד מחטאתו אשר החטיא את יהודה לעשות הרע בעיני יהוה.
> מלכים-ב כא יז: ויתר דברי מנשה וכל אשר עשה וחטאתו אשר חטא:  הלא הם כתובים על ספר דברי הימים למלכי יהודה.
> מלכים-ב כא יח: וישכב מנשה עם אבתיו ויקבר בגן ביתו בגן עזא; וימלך אמון בנו תחתיו.
> מלכים-ב כא יט: בן עשרים ושתים שנה אמון במלכו ושתים שנים מלך בירושלם; ושם אמו משלמת בת חרוץ מן יטבה.
> מלכים-ב כא כ: ויעש הרע בעיני יהוה כאשר עשה מנשה אביו.
> מלכים-ב כא כא: וילך בכל הדרך אשר הלך אביו; ויעבד את הגללים אשר עבד אביו וישתחו להם.
> מלכים-ב כא כב: ויעזב את יהוה אלהי אבתיו; ולא הלך בדרך יהוה.
> מלכים-ב כא כג: ויקשרו עבדי אמון עליו; וימיתו את המלך בביתו.
> מלכים-ב כא כד: ויך עם הארץ את כל הקשרים על המלך אמון; וימליכו עם הארץ את יאשיהו בנו תחתיו.
> מלכים-ב כא כה: ויתר דברי אמון אשר עשה:  הלא הם כתובים על ספר דברי הימים למלכי יהודה.
> מלכים-ב כא כו: ויקבר אתו בקברתו בגן עזא; וימלך יאשיהו בנו תחתיו.
> מלכים-ב כב א: בן שמנה שנה יאשיהו במלכו ושלשים ואחת שנה מלך בירושלם; ושם אמו ידידה בת עדיה מבצקת.
> מלכים-ב כב ב: ויעש הישר בעיני יהוה; וילך בכל דרך דוד אביו ולא סר ימין ושמאול.
> מלכים-ב כב ג: ויהי בשמנה עשרה שנה למלך יאשיהו; שלח המלך את שפן בן אצליהו בן משלם הספר בית יהוה לאמר.
> מלכים-ב כב ד: עלה אל חלקיהו הכהן הגדול ויתם את הכסף המובא בית יהוה אשר אספו שמרי הסף מאת העם.
> מלכים-ב כב ה: ויתנה (ויתנוהו) על יד עשי המלאכה המפקדים בבית (בית) יהוה; ויתנו אתו לעשי המלאכה אשר בבית יהוה לחזק בדק הבית.
> מלכים-ב כב ו: לחרשים ולבנים ולגדרים; ולקנות עצים ואבני מחצב לחזק את הבית.
> מלכים-ב כב ז: אך לא יחשב אתם הכסף הנתן על ידם:  כי באמונה הם עשים.
> מלכים-ב כב ח: ויאמר חלקיהו הכהן הגדול על שפן הספר ספר התורה מצאתי בבית יהוה; ויתן חלקיה את הספר אל שפן ויקראהו.
> מלכים-ב כב ט: ויבא שפן הספר אל המלך וישב את המלך דבר; ויאמר התיכו עבדיך את הכסף הנמצא בבית ויתנהו על יד עשי המלאכה המפקדים בית יהוה.
> מלכים-ב כב י: ויגד שפן הספר למלך לאמר ספר נתן לי חלקיה הכהן; ויקראהו שפן לפני המלך.
> מלכים-ב כב יא: ויהי כשמע המלך את דברי ספר התורה; ויקרע את בגדיו.
> מלכים-ב כב יב: ויצו המלך את חלקיה הכהן ואת אחיקם בן שפן ואת עכבור בן מיכיה ואת שפן הספר ואת עשיה עבד המלך לאמר.
> מלכים-ב כב יג: לכו דרשו את יהוה בעדי ובעד העם ובעד כל יהודה על דברי הספר הנמצא הזה:  כי גדולה חמת יהוה אשר היא נצתה בנו על אשר לא שמעו אבתינו על דברי הספר הזה לעשות ככל הכתוב עלינו.
> מלכים-ב כב יד: וילך חלקיהו הכהן ואחיקם ועכבור ושפן ועשיה אל חלדה הנביאה אשת שלם בן תקוה בן חרחס שמר הבגדים והיא ישבת בירושלם במשנה; וידברו אליה.
> מלכים-ב כב טו: ותאמר אליהם כה אמר יהוה אלהי ישראל:  אמרו לאיש אשר שלח אתכם אלי.
> מלכים-ב כב טז: כה אמר יהוה הנני מביא רעה אל המקום הזה ועל ישביו את כל דברי הספר אשר קרא מלך יהודה.
> מלכים-ב כב יז: תחת אשר עזבוני ויקטרו לאלהים אחרים למען הכעיסני בכל מעשה ידיהם; ונצתה חמתי במקום הזה ולא תכבה.
> מלכים-ב כב יח: ואל מלך יהודה השלח אתכם לדרש את יהוה כה תאמרו אליו:  כה אמר יהוה אלהי ישראל הדברים אשר שמעת.
> מלכים-ב כב יט: יען רך לבבך ותכנע מפני יהוה בשמעך אשר דברתי על המקום הזה ועל ישביו להיות לשמה ולקללה ותקרע את בגדיך ותבכה לפני; וגם אנכי שמעתי נאם יהוה.
> מלכים-ב כב כ: לכן הנני אספך על אבתיך ונאספת אל קברתיך בשלום ולא תראינה עיניך בכל הרעה אשר אני מביא על המקום הזה; וישבו את המלך דבר.
> מלכים-ב כג א: וישלח המלך; ויאספו אליו כל זקני יהודה וירושלם.
> מלכים-ב כג ב: ויעל המלך בית יהוה וכל איש יהודה וכל ישבי ירושלם אתו והכהנים והנביאים וכל העם למקטן ועד גדול; ויקרא באזניהם את כל דברי ספר הברית הנמצא בבית יהוה.
> מלכים-ב כג ג: ויעמד המלך על העמוד ויכרת את הברית לפני יהוה ללכת אחר יהוה ולשמר מצותיו ואת עדותיו ואת חקתיו בכל לב ובכל נפש להקים את דברי הברית הזאת הכתבים על הספר הזה; ויעמד כל העם בברית.
> מלכים-ב כג ד: ויצו המלך את חלקיהו הכהן הגדול ואת כהני המשנה ואת שמרי הסף להוציא מהיכל יהוה את כל הכלים העשוים לבעל ולאשרה ולכל צבא השמים; וישרפם מחוץ לירושלם בשדמות קדרון ונשא את עפרם בית אל.
> מלכים-ב כג ה: והשבית את הכמרים אשר נתנו מלכי יהודה ויקטר בבמות בערי יהודה ומסבי ירושלם; ואת המקטרים לבעל לשמש ולירח ולמזלות ולכל צבא השמים.
> מלכים-ב כג ו: ויצא את האשרה מבית יהוה מחוץ לירושלם אל נחל קדרון וישרף אתה בנחל קדרון וידק לעפר; וישלך את עפרה על קבר בני העם.
> מלכים-ב כג ז: ויתץ את בתי הקדשים אשר בבית יהוה:  אשר הנשים ארגות שם בתים לאשרה.
> מלכים-ב כג ח: ויבא את כל הכהנים מערי יהודה ויטמא את הבמות אשר קטרו שמה הכהנים מגבע עד באר שבע; ונתץ את במות השערים אשר פתח שער יהושע שר העיר אשר על שמאול איש בשער העיר.
> מלכים-ב כג ט: אך לא יעלו כהני הבמות אל מזבח יהוה בירושלם:  כי אם אכלו מצות בתוך אחיהם.
> מלכים-ב כג י: וטמא את התפת אשר בגי בני (בן) הנם:  לבלתי להעביר איש את בנו ואת בתו באש למלך.
> מלכים-ב כג יא: וישבת את הסוסים אשר נתנו מלכי יהודה לשמש מבא בית יהוה אל לשכת נתן מלך הסריס אשר בפרורים; ואת מרכבות השמש שרף באש.
> מלכים-ב כג יב: ואת המזבחות אשר על הגג עלית אחז אשר עשו מלכי יהודה ואת המזבחות אשר עשה מנשה בשתי חצרות בית יהוה נתץ המלך; וירץ משם והשליך את עפרם אל נחל קדרון.
> מלכים-ב כג יג: ואת הבמות אשר על פני ירושלם אשר מימין להר המשחית אשר בנה שלמה מלך ישראל לעשתרת שקץ צידנים ולכמוש שקץ מואב ולמלכם תועבת בני עמון טמא המלך.
> מלכים-ב כג יד: ושבר את המצבות ויכרת את האשרים; וימלא את מקומם עצמות אדם.
> מלכים-ב כג טו: וגם את המזבח אשר בבית אל הבמה אשר עשה ירבעם בן נבט אשר החטיא את ישראל גם את המזבח ההוא ואת הבמה נתץ; וישרף את הבמה הדק לעפר ושרף אשרה.
> מלכים-ב כג טז: ויפן יאשיהו וירא את הקברים אשר שם בהר וישלח ויקח את העצמות מן הקברים וישרף על המזבח ויטמאהו כדבר יהוה אשר קרא איש האלהים אשר קרא את הדברים האלה.
> מלכים-ב כג יז: ויאמר מה הציון הלז אשר אני ראה; ויאמרו אליו אנשי העיר הקבר איש האלהים אשר בא מיהודה ויקרא את הדברים האלה אשר עשית על המזבח בית אל.
> מלכים-ב כג יח: ויאמר הניחו לו איש אל ינע עצמותיו; וימלטו עצמותיו את עצמות הנביא אשר בא משמרון.
> מלכים-ב כג יט: וגם את כל בתי הבמות אשר בערי שמרון אשר עשו מלכי ישראל להכעיס הסיר יאשיהו; ויעש להם ככל המעשים אשר עשה בבית אל.
> מלכים-ב כג כ: ויזבח את כל כהני הבמות אשר שם על המזבחות וישרף את עצמות אדם עליהם; וישב ירושלם.
> מלכים-ב כג כא: ויצו המלך את כל העם לאמר עשו פסח ליהוה אלהיכם ככתוב על ספר הברית הזה.
> מלכים-ב כג כב: כי לא נעשה כפסח הזה מימי השפטים אשר שפטו את ישראל; וכל ימי מלכי ישראל ומלכי יהודה.
> מלכים-ב כג כג: כי אם בשמנה עשרה שנה למלך יאשיהו:  נעשה הפסח הזה ליהוה בירושלם.
> מלכים-ב כג כד: וגם את האבות ואת הידענים ואת התרפים ואת הגללים ואת כל השקצים אשר נראו בארץ יהודה ובירושלם בער יאשיהו:  למען הקים את דברי התורה הכתבים על הספר אשר מצא חלקיהו הכהן בית יהוה.
> מלכים-ב כג כה: וכמהו לא היה לפניו מלך אשר שב אל יהוה בכל לבבו ובכל נפשו ובכל מאדו ככל תורת משה; ואחריו לא קם כמהו.
> מלכים-ב כג כו: אך לא שב יהוה מחרון אפו הגדול אשר חרה אפו ביהודה על כל הכעסים אשר הכעיסו מנשה.
> מלכים-ב כג כז: ויאמר יהוה גם את יהודה אסיר מעל פני כאשר הסרתי את ישראל; ומאסתי את העיר הזאת אשר בחרתי את ירושלם ואת הבית אשר אמרתי יהיה שמי שם.
> מלכים-ב כג כח: ויתר דברי יאשיהו וכל אשר עשה:  הלא הם כתובים על ספר דברי הימים למלכי יהודה.
> מלכים-ב כג כט: בימיו עלה פרעה נכה מלך מצרים על מלך אשור על נהר פרת; וילך המלך יאשיהו לקראתו וימיתהו במגדו כראתו אתו.
> מלכים-ב כג ל: וירכבהו עבדיו מת ממגדו ויבאהו ירושלם ויקברהו בקברתו; ויקח עם הארץ את יהואחז בן יאשיהו וימשחו אתו וימליכו אתו תחת אביו.
> מלכים-ב כג לא: בן עשרים ושלש שנה יהואחז במלכו ושלשה חדשים מלך בירושלם; ושם אמו חמוטל בת ירמיהו מלבנה.
> מלכים-ב כג לב: ויעש הרע בעיני יהוה ככל אשר עשו אבתיו.
> מלכים-ב כג לג: ויאסרהו פרעה נכה ברבלה בארץ חמת במלך (ממלך) בירושלם; ויתן ענש על הארץ מאה ככר כסף וככר זהב.
> מלכים-ב כג לד: וימלך פרעה נכה את אליקים בן יאשיהו תחת יאשיהו אביו ויסב את שמו יהויקים; ואת יהואחז לקח ויבא מצרים וימת שם.
> מלכים-ב כג לה: והכסף והזהב נתן יהויקים לפרעה אך העריך את הארץ לתת את הכסף על פי פרעה:  איש כערכו נגש את הכסף ואת הזהב את עם הארץ לתת לפרעה נכה.
> מלכים-ב כג לו: בן עשרים וחמש שנה יהויקים במלכו ואחת עשרה שנה מלך בירושלם; ושם אמו זבידה (זבודה) בת פדיה מן רומה.
> מלכים-ב כג לז: ויעש הרע בעיני יהוה ככל אשר עשו אבתיו.
> מלכים-ב כד א: בימיו עלה נבכדנאצר מלך בבל; ויהי לו יהויקים עבד שלש שנים וישב וימרד בו.
> מלכים-ב כד ב: וישלח יהוה בו את גדודי כשדים ואת גדודי ארם ואת גדודי מואב ואת גדודי בני עמון וישלחם ביהודה להאבידו:  כדבר יהוה אשר דבר ביד עבדיו הנביאים.
> מלכים-ב כד ג: אך על פי יהוה היתה ביהודה להסיר מעל פניו בחטאת מנשה ככל אשר עשה.
> מלכים-ב כד ד: וגם דם הנקי אשר שפך וימלא את ירושלם דם נקי; ולא אבה יהוה לסלח.
> מלכים-ב כד ה: ויתר דברי יהויקים וכל אשר עשה:  הלא הם כתובים על ספר דברי הימים למלכי יהודה.
> מלכים-ב כד ו: וישכב יהויקים עם אבתיו; וימלך יהויכין בנו תחתיו.
> מלכים-ב כד ז: ולא הסיף עוד מלך מצרים לצאת מארצו:  כי לקח מלך בבל מנחל מצרים עד נהר פרת כל אשר היתה למלך מצרים.
> מלכים-ב כד ח: בן שמנה עשרה שנה יהויכין במלכו ושלשה חדשים מלך בירושלם; ושם אמו נחשתא בת אלנתן מירושלם.
> מלכים-ב כד ט: ויעש הרע בעיני יהוה ככל אשר עשה אביו.
> מלכים-ב כד י: בעת ההיא עלה (עלו) עבדי נבכדנאצר מלך בבל ירושלם; ותבא העיר במצור.
> מלכים-ב כד יא: ויבא נבכדנאצר מלך בבל על העיר; ועבדיו צרים עליה.
> מלכים-ב כד יב: ויצא יהויכין מלך יהודה על מלך בבל הוא ואמו ועבדיו ושריו וסריסיו; ויקח אתו מלך בבל בשנת שמנה למלכו.
> מלכים-ב כד יג: ויוצא משם את כל אוצרות בית יהוה ואוצרות בית המלך; ויקצץ את כל כלי הזהב אשר עשה שלמה מלך ישראל בהיכל יהוה כאשר דבר יהוה.
> מלכים-ב כד יד: והגלה את כל ירושלם ואת כל השרים ואת כל גבורי החיל עשרה (עשרת) אלפים גולה וכל החרש והמסגר:  לא נשאר זולת דלת עם הארץ.
> מלכים-ב כד טו: ויגל את יהויכין בבלה; ואת אם המלך ואת נשי המלך ואת סריסיו ואת אולי (אילי) הארץ הוליך גולה מירושלם בבלה.
> מלכים-ב כד טז: ואת כל אנשי החיל שבעת אלפים והחרש והמסגר אלף הכל גבורים עשי מלחמה; ויביאם מלך בבל גולה בבלה.
> מלכים-ב כד יז: וימלך מלך בבל את מתניה דדו תחתיו; ויסב את שמו צדקיהו.
> מלכים-ב כד יח: בן עשרים ואחת שנה צדקיהו במלכו ואחת עשרה שנה מלך בירושלם; ושם אמו חמיטל (חמוטל) בת ירמיהו מלבנה.
> מלכים-ב כד יט: ויעש הרע בעיני יהוה ככל אשר עשה יהויקים.
> מלכים-ב כד כ: כי על אף יהוה היתה בירושלם וביהודה עד השלכו אתם מעל פניו; וימרד צדקיהו במלך בבל.
> מלכים-ב כה א: ויהי בשנת התשיעית למלכו בחדש העשירי בעשור לחדש בא נבכדנאצר מלך בבל הוא וכל חילו על ירושלם ויחן עליה; ויבנו עליה דיק סביב.
> מלכים-ב כה ב: ותבא העיר במצור עד עשתי עשרה שנה למלך צדקיהו.
> מלכים-ב כה ג: בתשעה לחדש ויחזק הרעב בעיר; ולא היה לחם לעם הארץ.
> מלכים-ב כה ד: ותבקע העיר וכל אנשי המלחמה הלילה דרך שער בין החמתים אשר על גן המלך וכשדים על העיר סביב; וילך דרך הערבה.
> מלכים-ב כה ה: וירדפו חיל כשדים אחר המלך וישגו אתו בערבות ירחו; וכל חילו נפצו מעליו.
> מלכים-ב כה ו: ויתפשו את המלך ויעלו אתו אל מלך בבל רבלתה; וידברו אתו משפט.
> מלכים-ב כה ז: ואת בני צדקיהו שחטו לעיניו; ואת עיני צדקיהו עור ויאסרהו בנחשתים ויבאהו בבל.
> מלכים-ב כה ח: ובחדש החמישי בשבעה לחדש היא שנת תשע עשרה שנה למלך נבכדנאצר מלך בבל:  בא נבוזראדן רב טבחים עבד מלך בבל ירושלם.
> מלכים-ב כה ט: וישרף את בית יהוה ואת בית המלך; ואת כל בתי ירושלם ואת כל בית גדול שרף באש.
> מלכים-ב כה י: ואת חומת ירושלם סביב נתצו כל חיל כשדים אשר רב טבחים.
> מלכים-ב כה יא: ואת יתר העם הנשארים בעיר ואת הנפלים אשר נפלו על המלך בבל ואת יתר ההמון הגלה נבוזראדן רב טבחים.
> מלכים-ב כה יב: ומדלת הארץ השאיר רב טבחים לכרמים וליגבים.
> מלכים-ב כה יג: ואת עמודי הנחשת אשר בית יהוה ואת המכנות ואת ים הנחשת אשר בבית יהוה שברו כשדים; וישאו את נחשתם בבלה.
> מלכים-ב כה יד: ואת הסירת ואת היעים ואת המזמרות ואת הכפות ואת כל כלי הנחשת אשר ישרתו בם לקחו.
> מלכים-ב כה טו: ואת המחתות ואת המזרקות אשר זהב זהב ואשר כסף כסף לקח רב טבחים.
> מלכים-ב כה טז: העמודים שנים הים האחד והמכנות אשר עשה שלמה לבית יהוה לא היה משקל לנחשת כל הכלים האלה.
> מלכים-ב כה יז: שמנה עשרה אמה קומת העמוד האחד וכתרת עליו נחשת וקומת הכתרת שלש אמה (אמות) ושבכה ורמנים על הכתרת סביב הכל נחשת; וכאלה לעמוד השני על השבכה.
> מלכים-ב כה יח: ויקח רב טבחים את שריה כהן הראש ואת צפניהו כהן משנה; ואת שלשת שמרי הסף.
> מלכים-ב כה יט: ומן העיר לקח סריס אחד אשר הוא פקיד על אנשי המלחמה וחמשה אנשים מראי פני המלך אשר נמצאו בעיר ואת הספר שר הצבא המצבא את עם הארץ; וששים איש מעם הארץ הנמצאים בעיר.
> מלכים-ב כה כ: ויקח אתם נבוזראדן רב טבחים; וילך אתם על מלך בבל רבלתה.
> מלכים-ב כה כא: ויך אתם מלך בבל וימיתם ברבלה בארץ חמת; ויגל יהודה מעל אדמתו.
> מלכים-ב כה כב: והעם הנשאר בארץ יהודה אשר השאיר נבוכדנאצר מלך בבל ויפקד עליהם את גדליהו בן אחיקם בן שפן.
> מלכים-ב כה כג: וישמעו כל שרי החילים המה והאנשים כי הפקיד מלך בבל את גדליהו ויבאו אל גדליהו המצפה; וישמעאל בן נתניה ויוחנן בן קרח ושריה בן תנחמת הנטפתי ויאזניהו בן המעכתי המה ואנשיהם.
> מלכים-ב כה כד: וישבע להם גדליהו ולאנשיהם ויאמר להם אל תיראו מעבדי הכשדים:  שבו בארץ ועבדו את מלך בבל ויטב לכם.
> מלכים-ב כה כה: ויהי בחדש השביעי בא ישמעאל בן נתניה בן אלישמע מזרע המלוכה ועשרה אנשים אתו ויכו את גדליהו וימת; ואת היהודים ואת הכשדים אשר היו אתו במצפה.
> מלכים-ב כה כו: ויקמו כל העם מקטן ועד גדול ושרי החילים ויבאו מצרים:  כי יראו מפני כשדים.
> מלכים-ב כה כז: ויהי בשלשים ושבע שנה לגלות יהויכין מלך יהודה בשנים עשר חדש בעשרים ושבעה לחדש; נשא אויל מרדך מלך בבל בשנת מלכו את ראש יהויכין מלך יהודה מבית כלא.
> מלכים-ב כה כח: וידבר אתו טבות; ויתן את כסאו מעל כסא המלכים אשר אתו בבבל.
> מלכים-ב כה כט: ושנא את בגדי כלאו; ואכל לחם תמיד לפניו כל ימי חייו.
> מלכים-ב כה ל: וארחתו ארחת תמיד נתנה לו מאת המלך דבר יום ביומו:  כל ימי חיו.
