> נחום א א: משא נינוה ספר חזון נחום האלקשי.
> נחום א ב: אל קנוא ונקם יהוה נקם יהוה ובעל חמה; נקם יהוה לצריו ונוטר הוא לאיביו.
> נחום א ג: יהוה ארך אפים וגדול (וגדל) כח ונקה לא ינקה; יהוה בסופה ובשערה דרכו וענן אבק רגליו.
> נחום א ד: גוער בים ויבשהו וכל הנהרות החריב; אמלל בשן וכרמל ופרח לבנון אמלל.
> נחום א ה: הרים רעשו ממנו והגבעות התמגגו; ותשא הארץ מפניו ותבל וכל יושבי בה.
> נחום א ו: לפני זעמו מי יעמוד ומי יקום בחרון אפו; חמתו נתכה כאש והצרים נתצו ממנו.
> נחום א ז: טוב יהוה למעוז ביום צרה; וידע חסי בו.
> נחום א ח: ובשטף עבר כלה יעשה מקומה; ואיביו ירדף חשך.
> נחום א ט: מה תחשבון אל יהוה כלה הוא עשה; לא תקום פעמים צרה.
> נחום א י: כי עד סירים סבכים וכסבאם סבואים; אכלו כקש יבש מלא.
> נחום א יא: ממך יצא חשב על יהוה רעה יעץ בליעל.
> נחום א יב: כה אמר יהוה אם שלמים וכן רבים וכן נגוזו ועבר; וענתך לא אענך עוד.
> נחום א יג: ועתה אשבר מטהו מעליך; ומוסרתיך אנתק.
> נחום א יד: וצוה עליך יהוה לא יזרע משמך עוד; מבית אלהיך אכרית פסל ומסכה אשים קברך כי קלות.
> נחום ב א: הנה על ההרים רגלי מבשר משמיע שלום חגי יהודה חגיך שלמי נדריך:  כי לא יוסיף עוד לעבור (לעבר) בך בליעל כלה נכרת.
> נחום ב ב: עלה מפיץ על פניך נצור מצורה; צפה דרך חזק מתנים אמץ כח מאד.
> נחום ב ג: כי שב יהוה את גאון יעקב כגאון ישראל:  כי בקקום בקקים וזמריהם שחתו.
> נחום ב ד: מגן גבריהו מאדם אנשי חיל מתלעים באש פלדת הרכב ביום הכינו; והברשים הרעלו.
> נחום ב ה: בחוצות יתהוללו הרכב ישתקשקון ברחבות:  מראיהן כלפידים כברקים ירוצצו.
> נחום ב ו: יזכר אדיריו יכשלו בהלכותם (בהליכתם); ימהרו חומתה והכן הסכך.
> נחום ב ז: שערי הנהרות נפתחו; וההיכל נמוג.
> נחום ב ח: והצב גלתה העלתה; ואמהתיה מנהגות כקול יונים מתפפת על לבבהן.
> נחום ב ט: ונינוה כברכת מים מימי היא; והמה נסים עמדו עמדו ואין מפנה.
> נחום ב י: בזו כסף בזו זהב; ואין קצה לתכונה כבד מכל כלי חמדה.
> נחום ב יא: בוקה ומבוקה ומבלקה; ולב נמס ופק ברכים וחלחלה בכל מתנים ופני כלם קבצו פארור.
> נחום ב יב: איה מעון אריות ומרעה הוא לכפרים אשר הלך אריה לביא שם גור אריה ואין מחריד.
> נחום ב יג: אריה טרף בדי גרותיו ומחנק ללבאתיו; וימלא טרף חריו ומענתיו טרפה.
> נחום ב יד: הנני אליך נאם יהוה צבאות והבערתי בעשן רכבה וכפיריך תאכל חרב; והכרתי מארץ טרפך ולא ישמע עוד קול מלאככה.
> נחום ג א: הוי עיר דמים; כלה כחש פרק מלאה לא ימיש טרף.
> נחום ג ב: קול שוט וקול רעש אופן; וסוס דהר ומרכבה מרקדה.
> נחום ג ג: פרש מעלה ולהב חרב וברק חנית ורב חלל וכבד פגר; ואין קצה לגויה יכשלו (וכשלו) בגויתם.
> נחום ג ד: מרב זנוני זונה טובת חן בעלת כשפים; המכרת גוים בזנוניה ומשפחות בכשפיה.
> נחום ג ה: הנני אליך נאם יהוה צבאות וגליתי שוליך על פניך; והראיתי גוים מערך וממלכות קלונך.
> נחום ג ו: והשלכתי עליך שקצים ונבלתיך; ושמתיך כראי.
> נחום ג ז: והיה כל ראיך ידוד ממך ואמר שדדה נינוה מי ינוד לה; מאין אבקש מנחמים לך.
> נחום ג ח: התיטבי מנא אמון הישבה ביארים מים סביב לה אשר חיל ים מים חומתה.
> נחום ג ט: כוש עצמה ומצרים ואין קצה; פוט ולובים היו בעזרתך.
> נחום ג י: גם היא לגלה הלכה בשבי גם עלליה ירטשו בראש כל חוצות; ועל נכבדיה ידו גורל וכל גדוליה רתקו בזקים.
> נחום ג יא: גם את תשכרי תהי נעלמה; גם את תבקשי מעוז מאויב.
> נחום ג יב: כל מבצריך תאנים עם בכורים; אם ינועו ונפלו על פי אוכל.
> נחום ג יג: הנה עמך נשים בקרבך לאיביך פתוח נפתחו שערי ארצך; אכלה אש בריחיך.
> נחום ג יד: מי מצור שאבי לך חזקי מבצריך; באי בטיט ורמסי בחמר החזיקי מלבן.
> נחום ג טו: שם תאכלך אש תכריתך חרב תאכלך כילק; התכבד כילק התכבדי כארבה.
> נחום ג טז: הרבית רכליך מכוכבי השמים; ילק פשט ויעף.
> נחום ג יז: מנזריך כארבה וטפסריך כגוב גבי; החונים בגדרות ביום קרה שמש זרחה ונודד ולא נודע מקומו אים.
> נחום ג יח: נמו רעיך מלך אשור ישכנו אדיריך; נפשו עמך על ההרים ואין מקבץ.
> נחום ג יט: אין כהה לשברך נחלה מכתך; כל שמעי שמעך תקעו כף עליך כי על מי לא עברה רעתך תמיד.
