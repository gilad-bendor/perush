> עובדיה א א: חזון עבדיה:  כה אמר אדני יהוה לאדום שמועה שמענו מאת יהוה וציר בגוים שלח קומו ונקומה עליה למלחמה.
> עובדיה א ב: הנה קטן נתתיך בגוים:  בזוי אתה מאד.
> עובדיה א ג: זדון לבך השיאך שכני בחגוי סלע מרום שבתו; אמר בלבו מי יורדני ארץ.
> עובדיה א ד: אם תגביה כנשר ואם בין כוכבים שים קנך משם אורידך נאם יהוה.
> עובדיה א ה: אם גנבים באו לך אם שודדי לילה איך נדמיתה הלוא יגנבו דים; אם בצרים באו לך הלוא ישאירו עללות.
> עובדיה א ו: איך נחפשו עשו נבעו מצפניו.
> עובדיה א ז: עד הגבול שלחוך כל אנשי בריתך השיאוך יכלו לך אנשי שלמך; לחמך ישימו מזור תחתיך אין תבונה בו.
> עובדיה א ח: הלוא ביום ההוא נאם יהוה והאבדתי חכמים מאדום ותבונה מהר עשו.
> עובדיה א ט: וחתו גבוריך תימן למען יכרת איש מהר עשו מקטל.
> עובדיה א י: מחמס אחיך יעקב תכסך בושה; ונכרת לעולם.
> עובדיה א יא: ביום עמדך מנגד ביום שבות זרים חילו; ונכרים באו שערו ועל ירושלם ידו גורל גם אתה כאחד מהם.
> עובדיה א יב: ואל תרא ביום אחיך ביום נכרו ואל תשמח לבני יהודה ביום אבדם; ואל תגדל פיך ביום צרה.
> עובדיה א יג: אל תבוא בשער עמי ביום אידם אל תרא גם אתה ברעתו ביום אידו; ואל תשלחנה בחילו ביום אידו.
> עובדיה א יד: ואל תעמד על הפרק להכרית את פליטיו; ואל תסגר שרידיו ביום צרה.
> עובדיה א טו: כי קרוב יום יהוה על כל הגוים:  כאשר עשית יעשה לך גמלך ישוב בראשך.
> עובדיה א טז: כי כאשר שתיתם על הר קדשי ישתו כל הגוים תמיד; ושתו ולעו והיו כלוא היו.
> עובדיה א יז: ובהר ציון תהיה פליטה והיה קדש; וירשו בית יעקב את מורשיהם.
> עובדיה א יח: והיה בית יעקב אש ובית יוסף להבה ובית עשו לקש ודלקו בהם ואכלום; ולא יהיה שריד לבית עשו כי יהוה דבר.
> עובדיה א יט: וירשו הנגב את הר עשו והשפלה את פלשתים וירשו את שדה אפרים ואת שדה שמרון; ובנימן את הגלעד.
> עובדיה א כ: וגלת החל הזה לבני ישראל אשר כנענים עד צרפת וגלת ירושלם אשר בספרד ירשו את ערי הנגב.
> עובדיה א כא: ועלו מושעים בהר ציון לשפט את הר עשו; והיתה ליהוה המלוכה.
