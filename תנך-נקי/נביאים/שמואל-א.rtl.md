> שמואל-א א א: ויהי איש אחד מן הרמתים צופים מהר אפרים; ושמו אלקנה בן ירחם בן אליהוא בן תחו בן צוף אפרתי.
> שמואל-א א ב: ולו שתי נשים שם אחת חנה ושם השנית פננה; ויהי לפננה ילדים ולחנה אין ילדים.
> שמואל-א א ג: ועלה האיש ההוא מעירו מימים ימימה להשתחות ולזבח ליהוה צבאות בשלה; ושם שני בני עלי חפני ופנחס כהנים ליהוה.
> שמואל-א א ד: ויהי היום ויזבח אלקנה; ונתן לפננה אשתו ולכל בניה ובנותיה מנות.
> שמואל-א א ה: ולחנה יתן מנה אחת אפים:  כי את חנה אהב ויהוה סגר רחמה.
> שמואל-א א ו: וכעסתה צרתה גם כעס בעבור הרעמה:  כי סגר יהוה בעד רחמה.
> שמואל-א א ז: וכן יעשה שנה בשנה מדי עלתה בבית יהוה כן תכעסנה; ותבכה ולא תאכל.
> שמואל-א א ח: ויאמר לה אלקנה אישה חנה למה תבכי ולמה לא תאכלי ולמה ירע לבבך:  הלוא אנכי טוב לך מעשרה בנים.
> שמואל-א א ט: ותקם חנה אחרי אכלה בשלה ואחרי שתה; ועלי הכהן ישב על הכסא על מזוזת היכל יהוה.
> שמואל-א א י: והיא מרת נפש; ותתפלל על יהוה ובכה תבכה.
> שמואל-א א יא: ותדר נדר ותאמר יהוה צבאות אם ראה תראה בעני אמתך וזכרתני ולא תשכח את אמתך ונתתה לאמתך זרע אנשים ונתתיו ליהוה כל ימי חייו ומורה לא יעלה על ראשו.
> שמואל-א א יב: והיה כי הרבתה להתפלל לפני יהוה; ועלי שמר את פיה.
> שמואל-א א יג: וחנה היא מדברת על לבה רק שפתיה נעות וקולה לא ישמע; ויחשבה עלי לשכרה.
> שמואל-א א יד: ויאמר אליה עלי עד מתי תשתכרין; הסירי את יינך מעליך.
> שמואל-א א טו: ותען חנה ותאמר לא אדני אשה קשת רוח אנכי ויין ושכר לא שתיתי; ואשפך את נפשי לפני יהוה.
> שמואל-א א טז: אל תתן את אמתך לפני בת בליעל:  כי מרב שיחי וכעסי דברתי עד הנה.
> שמואל-א א יז: ויען עלי ויאמר לכי לשלום; ואלהי ישראל יתן את שלתך אשר שאלת מעמו.
> שמואל-א א יח: ותאמר תמצא שפחתך חן בעיניך; ותלך האשה לדרכה ותאכל ופניה לא היו לה עוד.
> שמואל-א א יט: וישכמו בבקר וישתחוו לפני יהוה וישבו ויבאו אל ביתם הרמתה; וידע אלקנה את חנה אשתו ויזכרה יהוה.
> שמואל-א א כ: ויהי לתקפות הימים ותהר חנה ותלד בן; ותקרא את שמו שמואל כי מיהוה שאלתיו.
> שמואל-א א כא: ויעל האיש אלקנה וכל ביתו לזבח ליהוה את זבח הימים ואת נדרו.
> שמואל-א א כב: וחנה לא עלתה:  כי אמרה לאישה עד יגמל הנער והבאתיו ונראה את פני יהוה וישב שם עד עולם.
> שמואל-א א כג: ויאמר לה אלקנה אישה עשי הטוב בעיניך שבי עד גמלך אתו אך יקם יהוה את דברו; ותשב האשה ותינק את בנה עד גמלה אתו.
> שמואל-א א כד: ותעלהו עמה כאשר גמלתו בפרים שלשה ואיפה אחת קמח ונבל יין ותבאהו בית יהוה שלו; והנער נער.
> שמואל-א א כה: וישחטו את הפר; ויבאו את הנער אל עלי.
> שמואל-א א כו: ותאמר בי אדני חי נפשך אדני; אני האשה הנצבת עמכה בזה להתפלל אל יהוה.
> שמואל-א א כז: אל הנער הזה התפללתי; ויתן יהוה לי את שאלתי אשר שאלתי מעמו.
> שמואל-א א כח: וגם אנכי השאלתהו ליהוה כל הימים אשר היה הוא שאול ליהוה; וישתחו שם ליהוה.
> שמואל-א ב א: ותתפלל חנה ותאמר עלץ לבי ביהוה רמה קרני ביהוה; רחב פי על אויבי כי שמחתי בישועתך.
> שמואל-א ב ב: אין קדוש כיהוה כי אין בלתך; ואין צור כאלהינו.
> שמואל-א ב ג: אל תרבו תדברו גבהה גבהה יצא עתק מפיכם:  כי אל דעות יהוה ולא (ולו) נתכנו עללות.
> שמואל-א ב ד: קשת גברים חתים; ונכשלים אזרו חיל.
> שמואל-א ב ה: שבעים בלחם נשכרו ורעבים חדלו עד עקרה ילדה שבעה ורבת בנים אמללה.
> שמואל-א ב ו: יהוה ממית ומחיה; מוריד שאול ויעל.
> שמואל-א ב ז: יהוה מוריש ומעשיר; משפיל אף מרומם.
> שמואל-א ב ח: מקים מעפר דל מאשפת ירים אביון להושיב עם נדיבים וכסא כבוד ינחלם:  כי ליהוה מצקי ארץ וישת עליהם תבל.
> שמואל-א ב ט: רגלי חסידו ישמר ורשעים בחשך ידמו:  כי לא בכח יגבר איש.
> שמואל-א ב י: יהוה יחתו מריבו עלו בשמים ירעם יהוה ידין אפסי ארץ; ויתן עז למלכו וירם קרן משיחו.
> שמואל-א ב יא: וילך אלקנה הרמתה על ביתו; והנער היה משרת את יהוה את פני עלי הכהן.
> שמואל-א ב יב: ובני עלי בני בליעל:  לא ידעו את יהוה.
> שמואל-א ב יג: ומשפט הכהנים את העם כל איש זבח זבח ובא נער הכהן כבשל הבשר והמזלג שלש השנים בידו.
> שמואל-א ב יד: והכה בכיור או בדוד או בקלחת או בפרור כל אשר יעלה המזלג יקח הכהן בו; ככה יעשו לכל ישראל הבאים שם בשלה.
> שמואל-א ב טו: גם בטרם יקטרון את החלב ובא נער הכהן ואמר לאיש הזבח תנה בשר לצלות לכהן; ולא יקח ממך בשר מבשל כי אם חי.
> שמואל-א ב טז: ויאמר אליו האיש קטר יקטירון כיום החלב וקח לך כאשר תאוה נפשך; ואמר לו (לא) כי עתה תתן ואם לא לקחתי בחזקה.
> שמואל-א ב יז: ותהי חטאת הנערים גדולה מאד את פני יהוה:  כי נאצו האנשים את מנחת יהוה.
> שמואל-א ב יח: ושמואל משרת את פני יהוה:  נער חגור אפוד בד.
> שמואל-א ב יט: ומעיל קטן תעשה לו אמו והעלתה לו מימים ימימה בעלותה את אישה לזבח את זבח הימים.
> שמואל-א ב כ: וברך עלי את אלקנה ואת אשתו ואמר ישם יהוה לך זרע מן האשה הזאת תחת השאלה אשר שאל ליהוה; והלכו למקומו.
> שמואל-א ב כא: כי פקד יהוה את חנה ותהר ותלד שלשה בנים ושתי בנות; ויגדל הנער שמואל עם יהוה.
> שמואל-א ב כב: ועלי זקן מאד; ושמע את כל אשר יעשון בניו לכל ישראל ואת אשר ישכבון את הנשים הצבאות פתח אהל מועד.
> שמואל-א ב כג: ויאמר להם למה תעשון כדברים האלה אשר אנכי שמע את דבריכם רעים מאת כל העם אלה.
> שמואל-א ב כד: אל בני:  כי לוא טובה השמעה אשר אנכי שמע מעברים עם יהוה.
> שמואל-א ב כה: אם יחטא איש לאיש ופללו אלהים ואם ליהוה יחטא איש מי יתפלל לו; ולא ישמעו לקול אביהם כי חפץ יהוה להמיתם.
> שמואל-א ב כו: והנער שמואל הלך וגדל וטוב:  גם עם יהוה וגם עם אנשים.
> שמואל-א ב כז: ויבא איש אלהים אל עלי; ויאמר אליו כה אמר יהוה הנגלה נגליתי אל בית אביך בהיותם במצרים לבית פרעה.
> שמואל-א ב כח: ובחר אתו מכל שבטי ישראל לי לכהן לעלות על מזבחי להקטיר קטרת לשאת אפוד לפני; ואתנה לבית אביך את כל אשי בני ישראל.
> שמואל-א ב כט: למה תבעטו בזבחי ובמנחתי אשר צויתי מעון; ותכבד את בניך ממני להבריאכם מראשית כל מנחת ישראל לעמי.
> שמואל-א ב ל: לכן נאם יהוה אלהי ישראל אמור אמרתי ביתך ובית אביך יתהלכו לפני עד עולם; ועתה נאם יהוה חלילה לי כי מכבדי אכבד ובזי יקלו.
> שמואל-א ב לא: הנה ימים באים וגדעתי את זרעך ואת זרע בית אביך מהיות זקן בביתך.
> שמואל-א ב לב: והבטת צר מעון בכל אשר ייטיב את ישראל; ולא יהיה זקן בביתך כל הימים.
> שמואל-א ב לג: ואיש לא אכרית לך מעם מזבחי לכלות את עיניך ולאדיב את נפשך; וכל מרבית ביתך ימותו אנשים.
> שמואל-א ב לד: וזה לך האות אשר יבא אל שני בניך אל חפני ופינחס:  ביום אחד ימותו שניהם.
> שמואל-א ב לה: והקימתי לי כהן נאמן כאשר בלבבי ובנפשי יעשה; ובניתי לו בית נאמן והתהלך לפני משיחי כל הימים.
> שמואל-א ב לו: והיה כל הנותר בביתך יבוא להשתחות לו לאגורת כסף וככר לחם; ואמר ספחני נא אל אחת הכהנות לאכל פת לחם.
> שמואל-א ג א: והנער שמואל משרת את יהוה לפני עלי; ודבר יהוה היה יקר בימים ההם אין חזון נפרץ.
> שמואל-א ג ב: ויהי ביום ההוא ועלי שכב במקומו; ועינו החלו כהות לא יוכל לראות.
> שמואל-א ג ג: ונר אלהים טרם יכבה ושמואל שכב בהיכל יהוה אשר שם ארון אלהים.
> שמואל-א ג ד: ויקרא יהוה אל שמואל ויאמר הנני.
> שמואל-א ג ה: וירץ אל עלי ויאמר הנני כי קראת לי ויאמר לא קראתי שוב שכב; וילך וישכב.
> שמואל-א ג ו: ויסף יהוה קרא עוד שמואל ויקם שמואל וילך אל עלי ויאמר הנני כי קראת לי; ויאמר לא קראתי בני שוב שכב.
> שמואל-א ג ז: ושמואל טרם ידע את יהוה; וטרם יגלה אליו דבר יהוה.
> שמואל-א ג ח: ויסף יהוה קרא שמואל בשלישת ויקם וילך אל עלי ויאמר הנני כי קראת לי; ויבן עלי כי יהוה קרא לנער.
> שמואל-א ג ט: ויאמר עלי לשמואל לך שכב והיה אם יקרא אליך ואמרת דבר יהוה כי שמע עבדך; וילך שמואל וישכב במקומו.
> שמואל-א ג י: ויבא יהוה ויתיצב ויקרא כפעם בפעם שמואל שמואל; ויאמר שמואל דבר כי שמע עבדך.
> שמואל-א ג יא: ויאמר יהוה אל שמואל הנה אנכי עשה דבר בישראל:  אשר כל שמעו תצלינה שתי אזניו.
> שמואל-א ג יב: ביום ההוא אקים אל עלי את כל אשר דברתי אל ביתו החל וכלה.
> שמואל-א ג יג: והגדתי לו כי שפט אני את ביתו עד עולם בעון אשר ידע כי מקללים להם בניו ולא כהה בם.
> שמואל-א ג יד: ולכן נשבעתי לבית עלי:  אם יתכפר עון בית עלי בזבח ובמנחה עד עולם.
> שמואל-א ג טו: וישכב שמואל עד הבקר ויפתח את דלתות בית יהוה; ושמואל ירא מהגיד את המראה אל עלי.
> שמואל-א ג טז: ויקרא עלי את שמואל ויאמר שמואל בני; ויאמר הנני.
> שמואל-א ג יז: ויאמר מה הדבר אשר דבר אליך אל נא תכחד ממני:  כה יעשה לך אלהים וכה יוסיף אם תכחד ממני דבר מכל הדבר אשר דבר אליך.
> שמואל-א ג יח: ויגד לו שמואל את כל הדברים ולא כחד ממנו; ויאמר יהוה הוא הטוב בעינו יעשה.
> שמואל-א ג יט: ויגדל שמואל; ויהוה היה עמו ולא הפיל מכל דבריו ארצה.
> שמואל-א ג כ: וידע כל ישראל מדן ועד באר שבע:  כי נאמן שמואל לנביא ליהוה.
> שמואל-א ג כא: ויסף יהוה להראה בשלה:  כי נגלה יהוה אל שמואל בשלו בדבר יהוה.
> שמואל-א ד א: ויהי דבר שמואל לכל ישראל; ויצא ישראל לקראת פלשתים למלחמה ויחנו על האבן העזר ופלשתים חנו באפק.
> שמואל-א ד ב: ויערכו פלשתים לקראת ישראל ותטש המלחמה וינגף ישראל לפני פלשתים; ויכו במערכה בשדה כארבעת אלפים איש.
> שמואל-א ד ג: ויבא העם אל המחנה ויאמרו זקני ישראל למה נגפנו יהוה היום לפני פלשתים; נקחה אלינו משלה את ארון ברית יהוה ויבא בקרבנו וישענו מכף איבינו.
> שמואל-א ד ד: וישלח העם שלה וישאו משם את ארון ברית יהוה צבאות ישב הכרבים; ושם שני בני עלי עם ארון ברית האלהים חפני ופינחס.
> שמואל-א ד ה: ויהי כבוא ארון ברית יהוה אל המחנה וירעו כל ישראל תרועה גדולה; ותהם הארץ.
> שמואל-א ד ו: וישמעו פלשתים את קול התרועה ויאמרו מה קול התרועה הגדולה הזאת במחנה העברים; וידעו כי ארון יהוה בא אל המחנה.
> שמואל-א ד ז: ויראו הפלשתים כי אמרו בא אלהים אל המחנה; ויאמרו אוי לנו כי לא היתה כזאת אתמול שלשם.
> שמואל-א ד ח: אוי לנו מי יצילנו מיד האלהים האדירים האלה:  אלה הם האלהים המכים את מצרים בכל מכה במדבר.
> שמואל-א ד ט: התחזקו והיו לאנשים פלשתים פן תעבדו לעברים כאשר עבדו לכם; והייתם לאנשים ונלחמתם.
> שמואל-א ד י: וילחמו פלשתים וינגף ישראל וינסו איש לאהליו ותהי המכה גדולה מאד; ויפל מישראל שלשים אלף רגלי.
> שמואל-א ד יא: וארון אלהים נלקח; ושני בני עלי מתו חפני ופינחס.
> שמואל-א ד יב: וירץ איש בנימן מהמערכה ויבא שלה ביום ההוא; ומדיו קרעים ואדמה על ראשו.
> שמואל-א ד יג: ויבוא והנה עלי ישב על הכסא יך (יד) דרך מצפה כי היה לבו חרד על ארון האלהים; והאיש בא להגיד בעיר ותזעק כל העיר.
> שמואל-א ד יד: וישמע עלי את קול הצעקה ויאמר מה קול ההמון הזה; והאיש מהר ויבא ויגד לעלי.
> שמואל-א ד טו: ועלי בן תשעים ושמנה שנה; ועיניו קמה ולא יכול לראות.
> שמואל-א ד טז: ויאמר האיש אל עלי אנכי הבא מן המערכה ואני מן המערכה נסתי היום; ויאמר מה היה הדבר בני.
> שמואל-א ד יז: ויען המבשר ויאמר נס ישראל לפני פלשתים וגם מגפה גדולה היתה בעם; וגם שני בניך מתו חפני ופינחס וארון האלהים נלקחה.
> שמואל-א ד יח: ויהי כהזכירו את ארון האלהים ויפל מעל הכסא אחרנית בעד יד השער ותשבר מפרקתו וימת כי זקן האיש וכבד; והוא שפט את ישראל ארבעים שנה.
> שמואל-א ד יט: וכלתו אשת פינחס הרה ללת ותשמע את השמועה אל הלקח ארון האלהים ומת חמיה ואישה; ותכרע ותלד כי נהפכו עליה צריה.
> שמואל-א ד כ: וכעת מותה ותדברנה הנצבות עליה אל תיראי כי בן ילדת; ולא ענתה ולא שתה לבה.
> שמואל-א ד כא: ותקרא לנער איכבוד לאמר גלה כבוד מישראל; אל הלקח ארון האלהים ואל חמיה ואישה.
> שמואל-א ד כב: ותאמר גלה כבוד מישראל:  כי נלקח ארון האלהים.
> שמואל-א ה א: ופלשתים לקחו את ארון האלהים; ויבאהו מאבן העזר אשדודה.
> שמואל-א ה ב: ויקחו פלשתים את ארון האלהים ויבאו אתו בית דגון; ויציגו אתו אצל דגון.
> שמואל-א ה ג: וישכמו אשדודים ממחרת והנה דגון נפל לפניו ארצה לפני ארון יהוה; ויקחו את דגון וישבו אתו למקומו.
> שמואל-א ה ד: וישכמו בבקר ממחרת והנה דגון נפל לפניו ארצה לפני ארון יהוה; וראש דגון ושתי כפות ידיו כרתות אל המפתן רק דגון נשאר עליו.
> שמואל-א ה ה: על כן לא ידרכו כהני דגון וכל הבאים בית דגון על מפתן דגון באשדוד:  עד היום הזה.
> שמואל-א ה ו: ותכבד יד יהוה אל האשדודים וישמם; ויך אתם בעפלים (בטחרים) את אשדוד ואת גבוליה.
> שמואל-א ה ז: ויראו אנשי אשדוד כי כן; ואמרו לא ישב ארון אלהי ישראל עמנו כי קשתה ידו עלינו ועל דגון אלהינו.
> שמואל-א ה ח: וישלחו ויאספו את כל סרני פלשתים אליהם ויאמרו מה נעשה לארון אלהי ישראל ויאמרו גת יסב ארון אלהי ישראל; ויסבו את ארון אלהי ישראל.
> שמואל-א ה ט: ויהי אחרי הסבו אתו ותהי יד יהוה בעיר מהומה גדולה מאד ויך את אנשי העיר מקטן ועד גדול; וישתרו להם עפלים (טחרים).
> שמואל-א ה י: וישלחו את ארון האלהים עקרון; ויהי כבוא ארון האלהים עקרון ויזעקו העקרנים לאמר הסבו אלי את ארון אלהי ישראל להמיתני ואת עמי.
> שמואל-א ה יא: וישלחו ויאספו את כל סרני פלשתים ויאמרו שלחו את ארון אלהי ישראל וישב למקומו ולא ימית אתי ואת עמי:  כי היתה מהומת מות בכל העיר כבדה מאד יד האלהים שם.
> שמואל-א ה יב: והאנשים אשר לא מתו הכו בעפלים (בטחרים); ותעל שועת העיר השמים.
> שמואל-א ו א: ויהי ארון יהוה בשדה פלשתים שבעה חדשים.
> שמואל-א ו ב: ויקראו פלשתים לכהנים ולקסמים לאמר מה נעשה לארון יהוה:  הודענו במה נשלחנו למקומו.
> שמואל-א ו ג: ויאמרו אם משלחים את ארון אלהי ישראל אל תשלחו אתו ריקם כי השב תשיבו לו אשם; אז תרפאו ונודע לכם למה לא תסור ידו מכם.
> שמואל-א ו ד: ויאמרו מה האשם אשר נשיב לו ויאמרו מספר סרני פלשתים חמשה עפלי (טחרי) זהב וחמשה עכברי זהב:  כי מגפה אחת לכלם ולסרניכם.
> שמואל-א ו ה: ועשיתם צלמי עפליכם (טחריכם) וצלמי עכבריכם המשחיתם את הארץ ונתתם לאלהי ישראל כבוד; אולי יקל את ידו מעליכם ומעל אלהיכם ומעל ארצכם.
> שמואל-א ו ו: ולמה תכבדו את לבבכם כאשר כבדו מצרים ופרעה את לבם:  הלוא כאשר התעלל בהם וישלחום וילכו.
> שמואל-א ו ז: ועתה קחו ועשו עגלה חדשה אחת ושתי פרות עלות אשר לא עלה עליהם על; ואסרתם את הפרות בעגלה והשיבתם בניהם מאחריהם הביתה.
> שמואל-א ו ח: ולקחתם את ארון יהוה ונתתם אתו אל העגלה ואת כלי הזהב אשר השבתם לו אשם תשימו בארגז מצדו; ושלחתם אתו והלך.
> שמואל-א ו ט: וראיתם אם דרך גבולו יעלה בית שמש הוא עשה לנו את הרעה הגדולה הזאת; ואם לא וידענו כי לא ידו נגעה בנו מקרה הוא היה לנו.
> שמואל-א ו י: ויעשו האנשים כן ויקחו שתי פרות עלות ויאסרום בעגלה; ואת בניהם כלו בבית.
> שמואל-א ו יא: וישמו את ארון יהוה אל העגלה; ואת הארגז ואת עכברי הזהב ואת צלמי טחריהם.
> שמואל-א ו יב: וישרנה הפרות בדרך על דרך בית שמש במסלה אחת הלכו הלך וגעו ולא סרו ימין ושמאול; וסרני פלשתים הלכים אחריהם עד גבול בית שמש.
> שמואל-א ו יג: ובית שמש קצרים קציר חטים בעמק; וישאו את עיניהם ויראו את הארון וישמחו לראות.
> שמואל-א ו יד: והעגלה באה אל שדה יהושע בית השמשי ותעמד שם ושם אבן גדולה; ויבקעו את עצי העגלה ואת הפרות העלו עלה ליהוה.
> שמואל-א ו טו: והלוים הורידו את ארון יהוה ואת הארגז אשר אתו אשר בו כלי זהב וישמו אל האבן הגדולה; ואנשי בית שמש העלו עלות ויזבחו זבחים ביום ההוא ליהוה.
> שמואל-א ו טז: וחמשה סרני פלשתים ראו; וישבו עקרון ביום ההוא.
> שמואל-א ו יז: ואלה טחרי הזהב אשר השיבו פלשתים אשם ליהוה:    לאשדוד אחד    לעזה אחד    לאשקלון אחד    לגת אחד    לעקרון אחד.
> שמואל-א ו יח: ועכברי הזהב מספר כל ערי פלשתים לחמשת הסרנים מעיר מבצר ועד כפר הפרזי; ועד אבל הגדולה אשר הניחו עליה את ארון יהוה עד היום הזה בשדה יהושע בית השמשי.
> שמואל-א ו יט: ויך באנשי בית שמש כי ראו בארון יהוה ויך בעם שבעים איש חמשים אלף איש; ויתאבלו העם כי הכה יהוה בעם מכה גדולה.
> שמואל-א ו כ: ויאמרו אנשי בית שמש מי יוכל לעמד לפני יהוה האלהים הקדוש הזה; ואל מי יעלה מעלינו.
> שמואל-א ו כא: וישלחו מלאכים אל יושבי קרית יערים לאמר:  השבו פלשתים את ארון יהוה רדו העלו אתו אליכם.
> שמואל-א ז א: ויבאו אנשי קרית יערים ויעלו את ארון יהוה ויבאו אתו אל בית אבינדב בגבעה; ואת אלעזר בנו קדשו לשמר את ארון יהוה.
> שמואל-א ז ב: ויהי מיום שבת הארון בקרית יערים וירבו הימים ויהיו עשרים שנה; וינהו כל בית ישראל אחרי יהוה.
> שמואל-א ז ג: ויאמר שמואל אל כל בית ישראל לאמר אם בכל לבבכם אתם שבים אל יהוה הסירו את אלהי הנכר מתוככם והעשתרות; והכינו לבבכם אל יהוה ועבדהו לבדו ויצל אתכם מיד פלשתים.
> שמואל-א ז ד: ויסירו בני ישראל את הבעלים ואת העשתרת; ויעבדו את יהוה לבדו.
> שמואל-א ז ה: ויאמר שמואל קבצו את כל ישראל המצפתה; ואתפלל בעדכם אל יהוה.
> שמואל-א ז ו: ויקבצו המצפתה וישאבו מים וישפכו לפני יהוה ויצומו ביום ההוא ויאמרו שם חטאנו ליהוה; וישפט שמואל את בני ישראל במצפה.
> שמואל-א ז ז: וישמעו פלשתים כי התקבצו בני ישראל המצפתה ויעלו סרני פלשתים אל ישראל; וישמעו בני ישראל ויראו מפני פלשתים.
> שמואל-א ז ח: ויאמרו בני ישראל אל שמואל אל תחרש ממנו מזעק אל יהוה אלהינו; וישענו מיד פלשתים.
> שמואל-א ז ט: ויקח שמואל טלה חלב אחד ויעלה (ויעלהו) עולה כליל ליהוה; ויזעק שמואל אל יהוה בעד ישראל ויענהו יהוה.
> שמואל-א ז י: ויהי שמואל מעלה העולה ופלשתים נגשו למלחמה בישראל; וירעם יהוה בקול גדול ביום ההוא על פלשתים ויהמם וינגפו לפני ישראל.
> שמואל-א ז יא: ויצאו אנשי ישראל מן המצפה וירדפו את פלשתים; ויכום עד מתחת לבית כר.
> שמואל-א ז יב: ויקח שמואל אבן אחת וישם בין המצפה ובין השן ויקרא את שמה אבן העזר; ויאמר עד הנה עזרנו יהוה.
> שמואל-א ז יג: ויכנעו הפלשתים ולא יספו עוד לבוא בגבול ישראל; ותהי יד יהוה בפלשתים כל ימי שמואל.
> שמואל-א ז יד: ותשבנה הערים אשר לקחו פלשתים מאת ישראל לישראל מעקרון ועד גת ואת גבולן הציל ישראל מיד פלשתים; ויהי שלום בין ישראל ובין האמרי.
> שמואל-א ז טו: וישפט שמואל את ישראל כל ימי חייו.
> שמואל-א ז טז: והלך מדי שנה בשנה וסבב בית אל והגלגל והמצפה; ושפט את ישראל את כל המקומות האלה.
> שמואל-א ז יז: ותשבתו הרמתה כי שם ביתו ושם שפט את ישראל; ויבן שם מזבח ליהוה.
> שמואל-א ח א: ויהי כאשר זקן שמואל; וישם את בניו שפטים לישראל.
> שמואל-א ח ב: ויהי שם בנו הבכור יואל ושם משנהו אביה שפטים בבאר שבע.
> שמואל-א ח ג: ולא הלכו בניו בדרכו ויטו אחרי הבצע; ויקחו שחד ויטו משפט.
> שמואל-א ח ד: ויתקבצו כל זקני ישראל; ויבאו אל שמואל הרמתה.
> שמואל-א ח ה: ויאמרו אליו הנה אתה זקנת ובניך לא הלכו בדרכיך; עתה שימה לנו מלך לשפטנו ככל הגוים.
> שמואל-א ח ו: וירע הדבר בעיני שמואל כאשר אמרו תנה לנו מלך לשפטנו; ויתפלל שמואל אל יהוה.
> שמואל-א ח ז: ויאמר יהוה אל שמואל שמע בקול העם לכל אשר יאמרו אליך:  כי לא אתך מאסו כי אתי מאסו ממלך עליהם.
> שמואל-א ח ח: ככל המעשים אשר עשו מיום העלתי אותם ממצרים ועד היום הזה ויעזבני ויעבדו אלהים אחרים כן המה עשים גם לך.
> שמואל-א ח ט: ועתה שמע בקולם:  אך כי העד תעיד בהם והגדת להם משפט המלך אשר ימלך עליהם.
> שמואל-א ח י: ויאמר שמואל את כל דברי יהוה אל העם השאלים מאתו מלך.
> שמואל-א ח יא: ויאמר זה יהיה משפט המלך אשר ימלך עליכם:  את בניכם יקח ושם לו במרכבתו ובפרשיו ורצו לפני מרכבתו.
> שמואל-א ח יב: ולשום לו שרי אלפים ושרי חמשים; ולחרש חרישו ולקצר קצירו ולעשות כלי מלחמתו וכלי רכבו.
> שמואל-א ח יג: ואת בנותיכם יקח לרקחות ולטבחות ולאפות.
> שמואל-א ח יד: ואת שדותיכם ואת כרמיכם וזיתיכם הטובים יקח; ונתן לעבדיו.
> שמואל-א ח טו: וזרעיכם וכרמיכם יעשר; ונתן לסריסיו ולעבדיו.
> שמואל-א ח טז: ואת עבדיכם ואת שפחותיכם ואת בחוריכם הטובים ואת חמוריכם יקח; ועשה למלאכתו.
> שמואל-א ח יז: צאנכם יעשר; ואתם תהיו לו לעבדים.
> שמואל-א ח יח: וזעקתם ביום ההוא מלפני מלככם אשר בחרתם לכם; ולא יענה יהוה אתכם ביום ההוא.
> שמואל-א ח יט: וימאנו העם לשמע בקול שמואל; ויאמרו לא כי אם מלך יהיה עלינו.
> שמואל-א ח כ: והיינו גם אנחנו ככל הגוים; ושפטנו מלכנו ויצא לפנינו ונלחם את מלחמתנו.
> שמואל-א ח כא: וישמע שמואל את כל דברי העם; וידברם באזני יהוה.
> שמואל-א ח כב: ויאמר יהוה אל שמואל שמע בקולם והמלכת להם מלך; ויאמר שמואל אל אנשי ישראל לכו איש לעירו.
> שמואל-א ט א: ויהי איש מבן ימין (מבנימין) ושמו קיש בן אביאל בן צרור בן בכורת בן אפיח בן איש ימיני:  גבור חיל.
> שמואל-א ט ב: ולו היה בן ושמו שאול בחור וטוב ואין איש מבני ישראל טוב ממנו; משכמו ומעלה גבה מכל העם.
> שמואל-א ט ג: ותאבדנה האתנות לקיש אבי שאול; ויאמר קיש אל שאול בנו קח נא אתך את אחד מהנערים וקום לך בקש את האתנת.
> שמואל-א ט ד: ויעבר בהר אפרים ויעבר בארץ שלשה ולא מצאו; ויעברו בארץ שעלים ואין ויעבר בארץ ימיני ולא מצאו.
> שמואל-א ט ה: המה באו בארץ צוף ושאול אמר לנערו אשר עמו לכה ונשובה פן יחדל אבי מן האתנות ודאג לנו.
> שמואל-א ט ו: ויאמר לו הנה נא איש אלהים בעיר הזאת והאיש נכבד כל אשר ידבר בוא יבוא; עתה נלכה שם אולי יגיד לנו את דרכנו אשר הלכנו עליה.
> שמואל-א ט ז: ויאמר שאול לנערו והנה נלך ומה נביא לאיש כי הלחם אזל מכלינו ותשורה אין להביא לאיש האלהים:  מה אתנו.
> שמואל-א ט ח: ויסף הנער לענות את שאול ויאמר הנה נמצא בידי רבע שקל כסף; ונתתי לאיש האלהים והגיד לנו את דרכנו.
> שמואל-א ט ט: לפנים בישראל כה אמר האיש בלכתו לדרוש אלהים לכו ונלכה עד הראה:  כי לנביא היום יקרא לפנים הראה.
> שמואל-א ט י: ויאמר שאול לנערו טוב דברך לכה נלכה; וילכו אל העיר אשר שם איש האלהים.
> שמואל-א ט יא: המה עלים במעלה העיר והמה מצאו נערות יצאות לשאב מים; ויאמרו להן היש בזה הראה.
> שמואל-א ט יב: ותענינה אותם ותאמרנה יש הנה לפניך; מהר עתה כי היום בא לעיר כי זבח היום לעם בבמה.
> שמואל-א ט יג: כבאכם העיר כן תמצאון אתו בטרם יעלה הבמתה לאכל כי לא יאכל העם עד באו כי הוא יברך הזבח אחרי כן יאכלו הקראים; ועתה עלו כי אתו כהיום תמצאון אתו.
> שמואל-א ט יד: ויעלו העיר; המה באים בתוך העיר והנה שמואל יצא לקראתם לעלות הבמה.
> שמואל-א ט טו: ויהוה גלה את אזן שמואל יום אחד לפני בוא שאול לאמר.
> שמואל-א ט טז: כעת מחר אשלח אליך איש מארץ בנימן ומשחתו לנגיד על עמי ישראל והושיע את עמי מיד פלשתים:  כי ראיתי את עמי כי באה צעקתו אלי.
> שמואל-א ט יז: ושמואל ראה את שאול; ויהוה ענהו הנה האיש אשר אמרתי אליך זה יעצר בעמי.
> שמואל-א ט יח: ויגש שאול את שמואל בתוך השער; ויאמר הגידה נא לי אי זה בית הראה.
> שמואל-א ט יט: ויען שמואל את שאול ויאמר אנכי הראה עלה לפני הבמה ואכלתם עמי היום; ושלחתיך בבקר וכל אשר בלבבך אגיד לך.
> שמואל-א ט כ: ולאתנות האבדות לך היום שלשת הימים אל תשם את לבך להם כי נמצאו; ולמי כל חמדת ישראל הלוא לך ולכל בית אביך.
> שמואל-א ט כא: ויען שאול ויאמר הלוא בן ימיני אנכי מקטני שבטי ישראל ומשפחתי הצערה מכל משפחות שבטי בנימן; ולמה דברת אלי כדבר הזה.
> שמואל-א ט כב: ויקח שמואל את שאול ואת נערו ויביאם לשכתה; ויתן להם מקום בראש הקרואים והמה כשלשם איש.
> שמואל-א ט כג: ויאמר שמואל לטבח תנה את המנה אשר נתתי לך אשר אמרתי אליך שים אתה עמך.
> שמואל-א ט כד: וירם הטבח את השוק והעליה וישם לפני שאול ויאמר הנה הנשאר שים לפניך אכל כי למועד שמור לך לאמר העם קראתי; ויאכל שאול עם שמואל ביום ההוא.
> שמואל-א ט כה: וירדו מהבמה העיר; וידבר עם שאול על הגג.
> שמואל-א ט כו: וישכמו ויהי כעלות השחר ויקרא שמואל אל שאול הגג (הגגה) לאמר קומה ואשלחך; ויקם שאול ויצאו שניהם הוא ושמואל החוצה.
> שמואל-א ט כז: המה יורדים בקצה העיר ושמואל אמר אל שאול אמר לנער ויעבר לפנינו ויעבר; ואתה עמד כיום ואשמיעך את דבר אלהים.
> שמואל-א י א: ויקח שמואל את פך השמן ויצק על ראשו וישקהו; ויאמר הלוא כי משחך יהוה על נחלתו לנגיד.
> שמואל-א י ב: בלכתך היום מעמדי ומצאת שני אנשים עם קברת רחל בגבול בנימן בצלצח; ואמרו אליך נמצאו האתנות אשר הלכת לבקש והנה נטש אביך את דברי האתנות ודאג לכם לאמר מה אעשה לבני.
> שמואל-א י ג: וחלפת משם והלאה ובאת עד אלון תבור ומצאוך שם שלשה אנשים עלים אל האלהים בית אל; אחד נשא שלשה גדיים ואחד נשא שלשת ככרות לחם ואחד נשא נבל יין.
> שמואל-א י ד: ושאלו לך לשלום; ונתנו לך שתי לחם ולקחת מידם.
> שמואל-א י ה: אחר כן תבוא גבעת האלהים אשר שם נצבי פלשתים; ויהי כבאך שם העיר ופגעת חבל נבאים ירדים מהבמה ולפניהם נבל ותף וחליל וכנור והמה מתנבאים.
> שמואל-א י ו: וצלחה עליך רוח יהוה והתנבית עמם; ונהפכת לאיש אחר.
> שמואל-א י ז: והיה כי תבאינה (תבאנה) האתות האלה לך:  עשה לך אשר תמצא ידך כי האלהים עמך.
> שמואל-א י ח: וירדת לפני הגלגל והנה אנכי ירד אליך להעלות עלות לזבח זבחי שלמים; שבעת ימים תוחל עד בואי אליך והודעתי לך את אשר תעשה.
> שמואל-א י ט: והיה כהפנתו שכמו ללכת מעם שמואל ויהפך לו אלהים לב אחר; ויבאו כל האתות האלה ביום ההוא.
> שמואל-א י י: ויבאו שם הגבעתה והנה חבל נבאים לקראתו; ותצלח עליו רוח אלהים ויתנבא בתוכם.
> שמואל-א י יא: ויהי כל יודעו מאתמול שלשם ויראו והנה עם נבאים נבא:    ויאמר העם איש אל רעהו מה זה היה לבן קיש הגם שאול בנביאים.
> שמואל-א י יב: ויען איש משם ויאמר ומי אביהם; על כן היתה למשל הגם שאול בנבאים.
> שמואל-א י יג: ויכל מהתנבות ויבא הבמה.
> שמואל-א י יד: ויאמר דוד שאול אליו ואל נערו אן הלכתם; ויאמר לבקש את האתנות ונראה כי אין ונבוא אל שמואל.
> שמואל-א י טו: ויאמר דוד שאול:  הגידה נא לי מה אמר לכם שמואל.
> שמואל-א י טז: ויאמר שאול אל דודו הגד הגיד לנו כי נמצאו האתנות; ואת דבר המלוכה לא הגיד לו אשר אמר שמואל.
> שמואל-א י יז: ויצעק שמואל את העם אל יהוה המצפה.
> שמואל-א י יח: ויאמר אל בני ישראל כה אמר יהוה אלהי ישראל אנכי העליתי את ישראל ממצרים; ואציל אתכם מיד מצרים ומיד כל הממלכות הלחצים אתכם.
> שמואל-א י יט: ואתם היום מאסתם את אלהיכם אשר הוא מושיע לכם מכל רעותיכם וצרתיכם ותאמרו לו כי מלך תשים עלינו; ועתה התיצבו לפני יהוה לשבטיכם ולאלפיכם.
> שמואל-א י כ: ויקרב שמואל את כל שבטי ישראל; וילכד שבט בנימן.
> שמואל-א י כא: ויקרב את שבט בנימן למשפחתו ותלכד משפחת המטרי; וילכד שאול בן קיש ויבקשהו ולא נמצא.
> שמואל-א י כב: וישאלו עוד ביהוה הבא עוד הלם איש;    ויאמר יהוה הנה הוא נחבא אל הכלים.
> שמואל-א י כג: וירצו ויקחהו משם ויתיצב בתוך העם; ויגבה מכל העם משכמו ומעלה.
> שמואל-א י כד: ויאמר שמואל אל כל העם הראיתם אשר בחר בו יהוה כי אין כמהו בכל העם; וירעו כל העם ויאמרו יחי המלך.
> שמואל-א י כה: וידבר שמואל אל העם את משפט המלכה ויכתב בספר וינח לפני יהוה; וישלח שמואל את כל העם איש לביתו.
> שמואל-א י כו: וגם שאול הלך לביתו גבעתה; וילכו עמו החיל אשר נגע אלהים בלבם.
> שמואל-א י כז: ובני בליעל אמרו מה ישענו זה ויבזהו ולא הביאו לו מנחה; ויהי כמחריש.
> שמואל-א יא א: ויעל נחש העמוני ויחן על יביש גלעד; ויאמרו כל אנשי יביש אל נחש כרת לנו ברית ונעבדך.
> שמואל-א יא ב: ויאמר אליהם נחש העמוני בזאת אכרת לכם בנקור לכם כל עין ימין; ושמתיה חרפה על כל ישראל.
> שמואל-א יא ג: ויאמרו אליו זקני יביש הרף לנו שבעת ימים ונשלחה מלאכים בכל גבול ישראל; ואם אין מושיע אתנו ויצאנו אליך.
> שמואל-א יא ד: ויבאו המלאכים גבעת שאול וידברו הדברים באזני העם; וישאו כל העם את קולם ויבכו.
> שמואל-א יא ה: והנה שאול בא אחרי הבקר מן השדה ויאמר שאול מה לעם כי יבכו; ויספרו לו את דברי אנשי יביש.
> שמואל-א יא ו: ותצלח רוח אלהים על שאול בשמעו (כשמעו) את הדברים האלה; ויחר אפו מאד.
> שמואל-א יא ז: ויקח צמד בקר וינתחהו וישלח בכל גבול ישראל ביד המלאכים לאמר אשר איננו יצא אחרי שאול ואחר שמואל כה יעשה לבקרו; ויפל פחד יהוה על העם ויצאו כאיש אחד.
> שמואל-א יא ח: ויפקדם בבזק; ויהיו בני ישראל שלש מאות אלף ואיש יהודה שלשים אלף.
> שמואל-א יא ט: ויאמרו למלאכים הבאים כה תאמרון לאיש יביש גלעד מחר תהיה לכם תשועה בחם (כחם) השמש; ויבאו המלאכים ויגידו לאנשי יביש וישמחו.
> שמואל-א יא י: ויאמרו אנשי יביש מחר נצא אליכם; ועשיתם לנו ככל הטוב בעיניכם.
> שמואל-א יא יא: ויהי ממחרת וישם שאול את העם שלשה ראשים ויבאו בתוך המחנה באשמרת הבקר ויכו את עמון עד חם היום; ויהי הנשארים ויפצו ולא נשארו בם שנים יחד.
> שמואל-א יא יב: ויאמר העם אל שמואל מי האמר שאול ימלך עלינו:  תנו האנשים ונמיתם.
> שמואל-א יא יג: ויאמר שאול לא יומת איש ביום הזה:  כי היום עשה יהוה תשועה בישראל.
> שמואל-א יא יד: ויאמר שמואל אל העם לכו ונלכה הגלגל; ונחדש שם המלוכה.
> שמואל-א יא טו: וילכו כל העם הגלגל וימלכו שם את שאול לפני יהוה בגלגל ויזבחו שם זבחים שלמים לפני יהוה; וישמח שם שאול וכל אנשי ישראל עד מאד.
> שמואל-א יב א: ויאמר שמואל אל כל ישראל הנה שמעתי בקלכם לכל אשר אמרתם לי; ואמליך עליכם מלך.
> שמואל-א יב ב: ועתה הנה המלך מתהלך לפניכם ואני זקנתי ושבתי ובני הנם אתכם; ואני התהלכתי לפניכם מנערי עד היום הזה.
> שמואל-א יב ג: הנני ענו בי נגד יהוה ונגד משיחו את שור מי לקחתי וחמור מי לקחתי ואת מי עשקתי את מי רצותי ומיד מי לקחתי כפר ואעלים עיני בו; ואשיב לכם.
> שמואל-א יב ד: ויאמרו לא עשקתנו ולא רצותנו; ולא לקחת מיד איש מאומה.
> שמואל-א יב ה: ויאמר אליהם עד יהוה בכם ועד משיחו היום הזה כי לא מצאתם בידי מאומה; ויאמר עד.
> שמואל-א יב ו: ויאמר שמואל אל העם:  יהוה אשר עשה את משה ואת אהרן ואשר העלה את אבתיכם מארץ מצרים.
> שמואל-א יב ז: ועתה התיצבו ואשפטה אתכם לפני יהוה:  את כל צדקות יהוה אשר עשה אתכם ואת אבותיכם.
> שמואל-א יב ח: כאשר בא יעקב מצרים ויזעקו אבותיכם אל יהוה וישלח יהוה את משה ואת אהרן ויוציאו את אבתיכם ממצרים וישבום במקום הזה.
> שמואל-א יב ט: וישכחו את יהוה אלהיהם; וימכר אתם ביד סיסרא שר צבא חצור וביד פלשתים וביד מלך מואב וילחמו בם.
> שמואל-א יב י: ויזעקו אל יהוה ויאמר (ויאמרו) חטאנו כי עזבנו את יהוה ונעבד את הבעלים ואת העשתרות; ועתה הצילנו מיד איבינו ונעבדך.
> שמואל-א יב יא: וישלח יהוה את ירבעל ואת בדן ואת יפתח ואת שמואל; ויצל אתכם מיד איביכם מסביב ותשבו בטח.
> שמואל-א יב יב: ותראו כי נחש מלך בני עמון בא עליכם ותאמרו לי לא כי מלך ימלך עלינו:  ויהוה אלהיכם מלככם.
> שמואל-א יב יג: ועתה הנה המלך אשר בחרתם אשר שאלתם; והנה נתן יהוה עליכם מלך.
> שמואל-א יב יד: אם תיראו את יהוה ועבדתם אתו ושמעתם בקולו ולא תמרו את פי יהוה והיתם גם אתם וגם המלך אשר מלך עליכם אחר יהוה אלהיכם.
> שמואל-א יב טו: ואם לא תשמעו בקול יהוה ומריתם את פי יהוה והיתה יד יהוה בכם ובאבתיכם.
> שמואל-א יב טז: גם עתה התיצבו וראו את הדבר הגדול הזה אשר יהוה עשה לעיניכם.
> שמואל-א יב יז: הלוא קציר חטים היום אקרא אל יהוה ויתן קלות ומטר; ודעו וראו כי רעתכם רבה אשר עשיתם בעיני יהוה לשאול לכם מלך.
> שמואל-א יב יח: ויקרא שמואל אל יהוה ויתן יהוה קלת ומטר ביום ההוא; ויירא כל העם מאד את יהוה ואת שמואל.
> שמואל-א יב יט: ויאמרו כל העם אל שמואל התפלל בעד עבדיך אל יהוה אלהיך ואל נמות:  כי יספנו על כל חטאתינו רעה לשאל לנו מלך.
> שמואל-א יב כ: ויאמר שמואל אל העם אל תיראו אתם עשיתם את כל הרעה הזאת; אך אל תסורו מאחרי יהוה ועבדתם את יהוה בכל לבבכם.
> שמואל-א יב כא: ולא תסורו:  כי אחרי התהו אשר לא יועילו ולא יצילו כי תהו המה.
> שמואל-א יב כב: כי לא יטש יהוה את עמו בעבור שמו הגדול:  כי הואיל יהוה לעשות אתכם לו לעם.
> שמואל-א יב כג: גם אנכי חלילה לי מחטא ליהוה מחדל להתפלל בעדכם; והוריתי אתכם בדרך הטובה והישרה.
> שמואל-א יב כד: אך יראו את יהוה ועבדתם אתו באמת בכל לבבכם:  כי ראו את אשר הגדל עמכם.
> שמואל-א יב כה: ואם הרע תרעו גם אתם גם מלככם תספו.
> שמואל-א יג א: בן שנה שאול במלכו; ושתי שנים מלך על ישראל.
> שמואל-א יג ב: ויבחר לו שאול שלשת אלפים מישראל ויהיו עם שאול אלפים במכמש ובהר בית אל ואלף היו עם יונתן בגבעת בנימין; ויתר העם שלח איש לאהליו.
> שמואל-א יג ג: ויך יונתן את נציב פלשתים אשר בגבע וישמעו פלשתים; ושאול תקע בשופר בכל הארץ לאמר ישמעו העברים.
> שמואל-א יג ד: וכל ישראל שמעו לאמר הכה שאול את נציב פלשתים וגם נבאש ישראל בפלשתים; ויצעקו העם אחרי שאול הגלגל.
> שמואל-א יג ה: ופלשתים נאספו להלחם עם ישראל שלשים אלף רכב וששת אלפים פרשים ועם כחול אשר על שפת הים לרב; ויעלו ויחנו במכמש קדמת בית און.
> שמואל-א יג ו: ואיש ישראל ראו כי צר לו כי נגש העם; ויתחבאו העם במערות ובחוחים ובסלעים ובצרחים ובברות.
> שמואל-א יג ז: ועברים עברו את הירדן ארץ גד וגלעד; ושאול עודנו בגלגל וכל העם חרדו אחריו.
> שמואל-א יג ח: וייחל (ויוחל) שבעת ימים למועד אשר שמואל ולא בא שמואל הגלגל; ויפץ העם מעליו.
> שמואל-א יג ט: ויאמר שאול הגשו אלי העלה והשלמים; ויעל העלה.
> שמואל-א יג י: ויהי ככלתו להעלות העלה והנה שמואל בא; ויצא שאול לקראתו לברכו.
> שמואל-א יג יא: ויאמר שמואל מה עשית; ויאמר שאול כי ראיתי כי נפץ העם מעלי ואתה לא באת למועד הימים ופלשתים נאספים מכמש.
> שמואל-א יג יב: ואמר עתה ירדו פלשתים אלי הגלגל ופני יהוה לא חליתי; ואתאפק ואעלה העלה.
> שמואל-א יג יג: ויאמר שמואל אל שאול נסכלת:  לא שמרת את מצות יהוה אלהיך אשר צוך כי עתה הכין יהוה את ממלכתך אל ישראל עד עולם.
> שמואל-א יג יד: ועתה ממלכתך לא תקום:  בקש יהוה לו איש כלבבו ויצוהו יהוה לנגיד על עמו כי לא שמרת את אשר צוך יהוה.
> שמואל-א יג טו: ויקם שמואל ויעל מן הגלגל גבעת בנימן; ויפקד שאול את העם הנמצאים עמו כשש מאות איש.
> שמואל-א יג טז: ושאול ויונתן בנו והעם הנמצא עמם ישבים בגבע בנימן; ופלשתים חנו במכמש.
> שמואל-א יג יז: ויצא המשחית ממחנה פלשתים שלשה ראשים:  הראש אחד יפנה אל דרך עפרה אל ארץ שועל.
> שמואל-א יג יח: והראש אחד יפנה דרך בית חרון; והראש אחד יפנה דרך הגבול הנשקף על גי הצבעים המדברה.
> שמואל-א יג יט: וחרש לא ימצא בכל ארץ ישראל:  כי אמר (אמרו) פלשתים פן יעשו העברים חרב או חנית.
> שמואל-א יג כ: וירדו כל ישראל הפלשתים ללטוש איש את מחרשתו ואת אתו ואת קרדמו ואת מחרשתו.
> שמואל-א יג כא: והיתה הפצירה פים למחרשת ולאתים ולשלש קלשון ולהקרדמים; ולהציב הדרבן.
> שמואל-א יג כב: והיה ביום מלחמת ולא נמצא חרב וחנית ביד כל העם אשר את שאול ואת יונתן; ותמצא לשאול וליונתן בנו.
> שמואל-א יג כג: ויצא מצב פלשתים אל מעבר מכמש.
> שמואל-א יד א: ויהי היום ויאמר יונתן בן שאול אל הנער נשא כליו לכה ונעברה אל מצב פלשתים אשר מעבר הלז; ולאביו לא הגיד.
> שמואל-א יד ב: ושאול יושב בקצה הגבעה תחת הרמון אשר במגרון; והעם אשר עמו כשש מאות איש.
> שמואל-א יד ג: ואחיה בן אחטוב אחי איכבוד בן פינחס בן עלי כהן יהוה בשלו נשא אפוד; והעם לא ידע כי הלך יונתן.
> שמואל-א יד ד: ובין המעברות אשר בקש יונתן לעבר על מצב פלשתים שן הסלע מהעבר מזה ושן הסלע מהעבר מזה; ושם האחד בוצץ ושם האחד סנה.
> שמואל-א יד ה: השן האחד מצוק מצפון מול מכמש; והאחד מנגב מול גבע.
> שמואל-א יד ו: ויאמר יהונתן אל הנער נשא כליו לכה ונעברה אל מצב הערלים האלה אולי יעשה יהוה לנו:  כי אין ליהוה מעצור להושיע ברב או במעט.
> שמואל-א יד ז: ויאמר לו נשא כליו עשה כל אשר בלבבך; נטה לך הנני עמך כלבבך.
> שמואל-א יד ח: ויאמר יהונתן הנה אנחנו עברים אל האנשים; ונגלינו אליהם.
> שמואל-א יד ט: אם כה יאמרו אלינו דמו עד הגיענו אליכם ועמדנו תחתינו ולא נעלה אליהם.
> שמואל-א יד י: ואם כה יאמרו עלו עלינו ועלינו כי נתנם יהוה בידנו:  וזה לנו האות.
> שמואל-א יד יא: ויגלו שניהם אל מצב פלשתים; ויאמרו פלשתים הנה עברים יצאים מן החרים אשר התחבאו שם.
> שמואל-א יד יב: ויענו אנשי המצבה את יונתן ואת נשא כליו ויאמרו עלו אלינו ונודיעה אתכם דבר; ויאמר יונתן אל נשא כליו עלה אחרי כי נתנם יהוה ביד ישראל.
> שמואל-א יד יג: ויעל יונתן על ידיו ועל רגליו ונשא כליו אחריו; ויפלו לפני יונתן ונשא כליו ממותת אחריו.
> שמואל-א יד יד: ותהי המכה הראשנה אשר הכה יונתן ונשא כליו כעשרים איש:  כבחצי מענה צמד שדה.
> שמואל-א יד טו: ותהי חרדה במחנה בשדה ובכל העם המצב והמשחית חרדו גם המה; ותרגז הארץ ותהי לחרדת אלהים.
> שמואל-א יד טז: ויראו הצפים לשאול בגבעת בנימן; והנה ההמון נמוג וילך והלם.
> שמואל-א יד יז: ויאמר שאול לעם אשר אתו פקדו נא וראו מי הלך מעמנו; ויפקדו והנה אין יונתן ונשא כליו.
> שמואל-א יד יח: ויאמר שאול לאחיה הגישה ארון האלהים:  כי היה ארון האלהים ביום ההוא ובני ישראל.
> שמואל-א יד יט: ויהי עד דבר שאול אל הכהן וההמון אשר במחנה פלשתים וילך הלוך ורב; ויאמר שאול אל הכהן אסף ידך.
> שמואל-א יד כ: ויזעק שאול וכל העם אשר אתו ויבאו עד המלחמה; והנה היתה חרב איש ברעהו מהומה גדולה מאד.
> שמואל-א יד כא: והעברים היו לפלשתים כאתמול שלשום אשר עלו עמם במחנה סביב; וגם המה להיות עם ישראל אשר עם שאול ויונתן.
> שמואל-א יד כב: וכל איש ישראל המתחבאים בהר אפרים שמעו כי נסו פלשתים; וידבקו גם המה אחריהם במלחמה.
> שמואל-א יד כג: ויושע יהוה ביום ההוא את ישראל; והמלחמה עברה את בית און.
> שמואל-א יד כד: ואיש ישראל נגש ביום ההוא; ויאל שאול את העם לאמר ארור האיש אשר יאכל לחם עד הערב ונקמתי מאיבי ולא טעם כל העם לחם.
> שמואל-א יד כה: וכל הארץ באו ביער; ויהי דבש על פני השדה.
> שמואל-א יד כו: ויבא העם אל היער והנה הלך דבש; ואין משיג ידו אל פיו כי ירא העם את השבעה.
> שמואל-א יד כז: ויונתן לא שמע בהשביע אביו את העם וישלח את קצה המטה אשר בידו ויטבל אותה ביערת הדבש; וישב ידו אל פיו ותראנה (ותארנה) עיניו.
> שמואל-א יד כח: ויען איש מהעם ויאמר השבע השביע אביך את העם לאמר ארור האיש אשר יאכל לחם היום; ויעף העם.
> שמואל-א יד כט: ויאמר יונתן עכר אבי את הארץ:  ראו נא כי ארו עיני כי טעמתי מעט דבש הזה.
> שמואל-א יד ל: אף כי לוא אכל אכל היום העם משלל איביו אשר מצא:  כי עתה לא רבתה מכה בפלשתים.
> שמואל-א יד לא: ויכו ביום ההוא בפלשתים ממכמש אילנה; ויעף העם מאד.
> שמואל-א יד לב: ויעש (ויעט) העם אל שלל (השלל) ויקחו צאן ובקר ובני בקר וישחטו ארצה; ויאכל העם על הדם.
> שמואל-א יד לג: ויגידו לשאול לאמר הנה העם חטאים ליהוה לאכל על הדם; ויאמר בגדתם גלו אלי היום אבן גדולה.
> שמואל-א יד לד: ויאמר שאול פצו בעם ואמרתם להם הגישו אלי איש שורו ואיש שיהו ושחטתם בזה ואכלתם ולא תחטאו ליהוה לאכל אל הדם; ויגשו כל העם איש שורו בידו הלילה וישחטו שם.
> שמואל-א יד לה: ויבן שאול מזבח ליהוה; אתו החל לבנות מזבח ליהוה.
> שמואל-א יד לו: ויאמר שאול נרדה אחרי פלשתים לילה ונבזה בהם עד אור הבקר ולא נשאר בהם איש ויאמרו כל הטוב בעיניך עשה;    ויאמר הכהן נקרבה הלם אל האלהים.
> שמואל-א יד לז: וישאל שאול באלהים הארד אחרי פלשתים התתנם ביד ישראל; ולא ענהו ביום ההוא.
> שמואל-א יד לח: ויאמר שאול גשו הלם כל פנות העם; ודעו וראו במה היתה החטאת הזאת היום.
> שמואל-א יד לט: כי חי יהוה המושיע את ישראל כי אם ישנו ביונתן בני כי מות ימות; ואין ענהו מכל העם.
> שמואל-א יד מ: ויאמר אל כל ישראל אתם תהיו לעבר אחד ואני ויונתן בני נהיה לעבר אחד; ויאמרו העם אל שאול הטוב בעיניך עשה.
> שמואל-א יד מא: ויאמר שאול אל יהוה אלהי ישראל הבה תמים; וילכד יונתן ושאול והעם יצאו.
> שמואל-א יד מב: ויאמר שאול הפילו ביני ובין יונתן בני; וילכד יונתן.
> שמואל-א יד מג: ויאמר שאול אל יונתן הגידה לי מה עשיתה; ויגד לו יונתן ויאמר טעם טעמתי בקצה המטה אשר בידי מעט דבש הנני אמות.
> שמואל-א יד מד: ויאמר שאול כה יעשה אלהים וכה יוסף:  כי מות תמות יונתן.
> שמואל-א יד מה: ויאמר העם אל שאול היונתן ימות אשר עשה הישועה הגדולה הזאת בישראל חלילה חי יהוה אם יפל משערת ראשו ארצה כי עם אלהים עשה היום הזה; ויפדו העם את יונתן ולא מת.
> שמואל-א יד מו: ויעל שאול מאחרי פלשתים; ופלשתים הלכו למקומם.
> שמואל-א יד מז: ושאול לכד המלוכה על ישראל; וילחם סביב בכל איביו במואב ובבני עמון ובאדום ובמלכי צובה ובפלשתים ובכל אשר יפנה ירשיע.
> שמואל-א יד מח: ויעש חיל ויך את עמלק; ויצל את ישראל מיד שסהו.
> שמואל-א יד מט: ויהיו בני שאול יונתן וישוי ומלכישוע; ושם שתי בנתיו שם הבכירה מרב ושם הקטנה מיכל.
> שמואל-א יד נ: ושם אשת שאול אחינעם בת אחימעץ; ושם שר צבאו אבינר בן נר דוד שאול.
> שמואל-א יד נא: וקיש אבי שאול ונר אבי אבנר בן אביאל.
> שמואל-א יד נב: ותהי המלחמה חזקה על פלשתים כל ימי שאול; וראה שאול כל איש גבור וכל בן חיל ויאספהו אליו.
> שמואל-א טו א: ויאמר שמואל אל שאול אתי שלח יהוה למשחך למלך על עמו על ישראל; ועתה שמע לקול דברי יהוה.
> שמואל-א טו ב: כה אמר יהוה צבאות פקדתי את אשר עשה עמלק לישראל אשר שם לו בדרך בעלתו ממצרים.
> שמואל-א טו ג: עתה לך והכיתה את עמלק והחרמתם את כל אשר לו ולא תחמל עליו; והמתה מאיש עד אשה מעלל ועד יונק משור ועד שה מגמל ועד חמור.
> שמואל-א טו ד: וישמע שאול את העם ויפקדם בטלאים מאתים אלף רגלי; ועשרת אלפים את איש יהודה.
> שמואל-א טו ה: ויבא שאול עד עיר עמלק; וירב בנחל.
> שמואל-א טו ו: ויאמר שאול אל הקיני לכו סרו רדו מתוך עמלקי פן אספך עמו ואתה עשיתה חסד עם כל בני ישראל בעלותם ממצרים; ויסר קיני מתוך עמלק.
> שמואל-א טו ז: ויך שאול את עמלק מחוילה בואך שור אשר על פני מצרים.
> שמואל-א טו ח: ויתפש את אגג מלך עמלק חי; ואת כל העם החרים לפי חרב.
> שמואל-א טו ט: ויחמל שאול והעם על אגג ועל מיטב הצאן והבקר והמשנים ועל הכרים ועל כל הטוב ולא אבו החרימם; וכל המלאכה נמבזה ונמס אתה החרימו.
> שמואל-א טו י: ויהי דבר יהוה אל שמואל לאמר.
> שמואל-א טו יא: נחמתי כי המלכתי את שאול למלך כי שב מאחרי ואת דברי לא הקים; ויחר לשמואל ויזעק אל יהוה כל הלילה.
> שמואל-א טו יב: וישכם שמואל לקראת שאול בבקר; ויגד לשמואל לאמר בא שאול הכרמלה והנה מציב לו יד ויסב ויעבר וירד הגלגל.
> שמואל-א טו יג: ויבא שמואל אל שאול; ויאמר לו שאול ברוך אתה ליהוה הקימתי את דבר יהוה.
> שמואל-א טו יד: ויאמר שמואל ומה קול הצאן הזה באזני וקול הבקר אשר אנכי שמע.
> שמואל-א טו טו: ויאמר שאול מעמלקי הביאום אשר חמל העם על מיטב הצאן והבקר למען זבח ליהוה אלהיך; ואת היותר החרמנו.
> שמואל-א טו טז: ויאמר שמואל אל שאול הרף ואגידה לך את אשר דבר יהוה אלי הלילה; ויאמרו (ויאמר) לו דבר.
> שמואל-א טו יז: ויאמר שמואל הלוא אם קטן אתה בעיניך ראש שבטי ישראל אתה; וימשחך יהוה למלך על ישראל.
> שמואל-א טו יח: וישלחך יהוה בדרך; ויאמר לך והחרמתה את החטאים את עמלק ונלחמת בו עד כלותם אתם.
> שמואל-א טו יט: ולמה לא שמעת בקול יהוה; ותעט אל השלל ותעש הרע בעיני יהוה.
> שמואל-א טו כ: ויאמר שאול אל שמואל אשר שמעתי בקול יהוה ואלך בדרך אשר שלחני יהוה; ואביא את אגג מלך עמלק ואת עמלק החרמתי.
> שמואל-א טו כא: ויקח העם מהשלל צאן ובקר ראשית החרם לזבח ליהוה אלהיך בגלגל.
> שמואל-א טו כב: ויאמר שמואל החפץ ליהוה בעלות וזבחים כשמע בקול יהוה:  הנה שמע מזבח טוב להקשיב מחלב אילים.
> שמואל-א טו כג: כי חטאת קסם מרי ואון ותרפים הפצר:  יען מאסת את דבר יהוה וימאסך ממלך.
> שמואל-א טו כד: ויאמר שאול אל שמואל חטאתי כי עברתי את פי יהוה ואת דבריך:  כי יראתי את העם ואשמע בקולם.
> שמואל-א טו כה: ועתה שא נא את חטאתי; ושוב עמי ואשתחוה ליהוה.
> שמואל-א טו כו: ויאמר שמואל אל שאול לא אשוב עמך:  כי מאסתה את דבר יהוה וימאסך יהוה מהיות מלך על ישראל.
> שמואל-א טו כז: ויסב שמואל ללכת; ויחזק בכנף מעילו ויקרע.
> שמואל-א טו כח: ויאמר אליו שמואל קרע יהוה את ממלכות ישראל מעליך היום; ונתנה לרעך הטוב ממך.
> שמואל-א טו כט: וגם נצח ישראל לא ישקר ולא ינחם:  כי לא אדם הוא להנחם.
> שמואל-א טו ל: ויאמר חטאתי עתה כבדני נא נגד זקני עמי ונגד ישראל; ושוב עמי והשתחויתי ליהוה אלהיך.
> שמואל-א טו לא: וישב שמואל אחרי שאול; וישתחו שאול ליהוה.
> שמואל-א טו לב: ויאמר שמואל הגישו אלי את אגג מלך עמלק וילך אליו אגג מעדנת; ויאמר אגג אכן סר מר המות.
> שמואל-א טו לג: ויאמר שמואל כאשר שכלה נשים חרבך כן תשכל מנשים אמך; וישסף שמואל את אגג לפני יהוה בגלגל.
> שמואל-א טו לד: וילך שמואל הרמתה; ושאול עלה אל ביתו גבעת שאול.
> שמואל-א טו לה: ולא יסף שמואל לראות את שאול עד יום מותו כי התאבל שמואל אל שאול; ויהוה נחם כי המליך את שאול על ישראל.
> שמואל-א טז א: ויאמר יהוה אל שמואל עד מתי אתה מתאבל אל שאול ואני מאסתיו ממלך על ישראל; מלא קרנך שמן ולך אשלחך אל ישי בית הלחמי כי ראיתי בבניו לי מלך.
> שמואל-א טז ב: ויאמר שמואל איך אלך ושמע שאול והרגני; ויאמר יהוה עגלת בקר תקח בידך ואמרת לזבח ליהוה באתי.
> שמואל-א טז ג: וקראת לישי בזבח; ואנכי אודיעך את אשר תעשה ומשחת לי את אשר אמר אליך.
> שמואל-א טז ד: ויעש שמואל את אשר דבר יהוה ויבא בית לחם; ויחרדו זקני העיר לקראתו ויאמר שלם בואך.
> שמואל-א טז ה: ויאמר שלום לזבח ליהוה באתי התקדשו ובאתם אתי בזבח; ויקדש את ישי ואת בניו ויקרא להם לזבח.
> שמואל-א טז ו: ויהי בבואם וירא את אליאב; ויאמר אך נגד יהוה משיחו.
> שמואל-א טז ז: ויאמר יהוה אל שמואל אל תבט אל מראהו ואל גבה קומתו כי מאסתיהו:  כי לא אשר יראה האדם כי האדם יראה לעינים ויהוה יראה ללבב.
> שמואל-א טז ח: ויקרא ישי אל אבינדב ויעברהו לפני שמואל; ויאמר גם בזה לא בחר יהוה.
> שמואל-א טז ט: ויעבר ישי שמה; ויאמר גם בזה לא בחר יהוה.
> שמואל-א טז י: ויעבר ישי שבעת בניו לפני שמואל; ויאמר שמואל אל ישי לא בחר יהוה באלה.
> שמואל-א טז יא: ויאמר שמואל אל ישי התמו הנערים ויאמר עוד שאר הקטן והנה רעה בצאן; ויאמר שמואל אל ישי שלחה וקחנו כי לא נסב עד באו פה.
> שמואל-א טז יב: וישלח ויביאהו והוא אדמוני עם יפה עינים וטוב ראי; ויאמר יהוה קום משחהו כי זה הוא.
> שמואל-א טז יג: ויקח שמואל את קרן השמן וימשח אתו בקרב אחיו ותצלח רוח יהוה אל דוד מהיום ההוא ומעלה; ויקם שמואל וילך הרמתה.
> שמואל-א טז יד: ורוח יהוה סרה מעם שאול; ובעתתו רוח רעה מאת יהוה.
> שמואל-א טז טו: ויאמרו עבדי שאול אליו:  הנה נא רוח אלהים רעה מבעתך.
> שמואל-א טז טז: יאמר נא אדננו עבדיך לפניך יבקשו איש ידע מנגן בכנור; והיה בהיות עליך רוח אלהים רעה ונגן בידו וטוב לך.
> שמואל-א טז יז: ויאמר שאול אל עבדיו:  ראו נא לי איש מיטיב לנגן והביאותם אלי.
> שמואל-א טז יח: ויען אחד מהנערים ויאמר הנה ראיתי בן לישי בית הלחמי ידע נגן וגבור חיל ואיש מלחמה ונבון דבר ואיש תאר; ויהוה עמו.
> שמואל-א טז יט: וישלח שאול מלאכים אל ישי; ויאמר שלחה אלי את דוד בנך אשר בצאן.
> שמואל-א טז כ: ויקח ישי חמור לחם ונאד יין וגדי עזים אחד; וישלח ביד דוד בנו אל שאול.
> שמואל-א טז כא: ויבא דוד אל שאול ויעמד לפניו; ויאהבהו מאד ויהי לו נשא כלים.
> שמואל-א טז כב: וישלח שאול אל ישי לאמר:  יעמד נא דוד לפני כי מצא חן בעיני.
> שמואל-א טז כג: והיה בהיות רוח אלהים אל שאול ולקח דוד את הכנור ונגן בידו; ורוח לשאול וטוב לו וסרה מעליו רוח הרעה.
> שמואל-א יז א: ויאספו פלשתים את מחניהם למלחמה ויאספו שכה אשר ליהודה; ויחנו בין שוכה ובין עזקה באפס דמים.
> שמואל-א יז ב: ושאול ואיש ישראל נאספו ויחנו בעמק האלה; ויערכו מלחמה לקראת פלשתים.
> שמואל-א יז ג: ופלשתים עמדים אל ההר מזה וישראל עמדים אל ההר מזה; והגיא ביניהם.
> שמואל-א יז ד: ויצא איש הבנים ממחנות פלשתים גלית שמו מגת:  גבהו שש אמות וזרת.
> שמואל-א יז ה: וכובע נחשת על ראשו ושריון קשקשים הוא לבוש; ומשקל השריון חמשת אלפים שקלים נחשת.
> שמואל-א יז ו: ומצחת נחשת על רגליו; וכידון נחשת בין כתפיו.
> שמואל-א יז ז: וחץ (ועץ) חניתו כמנור ארגים ולהבת חניתו שש מאות שקלים ברזל; ונשא הצנה הלך לפניו.
> שמואל-א יז ח: ויעמד ויקרא אל מערכת ישראל ויאמר להם למה תצאו לערך מלחמה:  הלוא אנכי הפלשתי ואתם עבדים לשאול ברו לכם איש וירד אלי.
> שמואל-א יז ט: אם יוכל להלחם אתי והכני והיינו לכם לעבדים; ואם אני אוכל לו והכיתיו והייתם לנו לעבדים ועבדתם אתנו.
> שמואל-א יז י: ויאמר הפלשתי אני חרפתי את מערכות ישראל היום הזה; תנו לי איש ונלחמה יחד.
> שמואל-א יז יא: וישמע שאול וכל ישראל את דברי הפלשתי האלה; ויחתו ויראו מאד.
> שמואל-א יז יב: ודוד בן איש אפרתי הזה מבית לחם יהודה ושמו ישי ולו שמנה בנים; והאיש בימי שאול זקן בא באנשים.
> שמואל-א יז יג: וילכו שלשת בני ישי הגדלים הלכו אחרי שאול למלחמה; ושם שלשת בניו אשר הלכו במלחמה אליאב הבכור ומשנהו אבינדב והשלשי שמה.
> שמואל-א יז יד: ודוד הוא הקטן; ושלשה הגדלים הלכו אחרי שאול.
> שמואל-א יז טו: ודוד הלך ושב מעל שאול לרעות את צאן אביו בית לחם.
> שמואל-א יז טז: ויגש הפלשתי השכם והערב; ויתיצב ארבעים יום.
> שמואל-א יז יז: ויאמר ישי לדוד בנו קח נא לאחיך איפת הקליא הזה ועשרה לחם הזה; והרץ המחנה לאחיך.
> שמואל-א יז יח: ואת עשרת חרצי החלב האלה תביא לשר האלף; ואת אחיך תפקד לשלום ואת ערבתם תקח.
> שמואל-א יז יט: ושאול והמה וכל איש ישראל בעמק האלה; נלחמים עם פלשתים.
> שמואל-א יז כ: וישכם דוד בבקר ויטש את הצאן על שמר וישא וילך כאשר צוהו ישי; ויבא המעגלה והחיל היצא אל המערכה והרעו במלחמה.
> שמואל-א יז כא: ותערך ישראל ופלשתים מערכה לקראת מערכה.
> שמואל-א יז כב: ויטש דוד את הכלים מעליו על יד שומר הכלים וירץ המערכה; ויבא וישאל לאחיו לשלום.
> שמואל-א יז כג: והוא מדבר עמם והנה איש הבנים עולה גלית הפלשתי שמו מגת ממערות (ממערכות) פלשתים וידבר כדברים האלה; וישמע דוד.
> שמואל-א יז כד: וכל איש ישראל בראותם את האיש; וינסו מפניו וייראו מאד.
> שמואל-א יז כה: ויאמר איש ישראל הראיתם האיש העלה הזה כי לחרף את ישראל עלה; והיה האיש אשר יכנו יעשרנו המלך עשר גדול ואת בתו יתן לו ואת בית אביו יעשה חפשי בישראל.
> שמואל-א יז כו: ויאמר דוד אל האנשים העמדים עמו לאמר מה יעשה לאיש אשר יכה את הפלשתי הלז והסיר חרפה מעל ישראל:  כי מי הפלשתי הערל הזה כי חרף מערכות אלהים חיים.
> שמואל-א יז כז: ויאמר לו העם כדבר הזה לאמר:  כה יעשה לאיש אשר יכנו.
> שמואל-א יז כח: וישמע אליאב אחיו הגדול בדברו אל האנשים; ויחר אף אליאב בדוד ויאמר למה זה ירדת ועל מי נטשת מעט הצאן ההנה במדבר אני ידעתי את זדנך ואת רע לבבך כי למען ראות המלחמה ירדת.
> שמואל-א יז כט: ויאמר דוד מה עשיתי עתה; הלוא דבר הוא.
> שמואל-א יז ל: ויסב מאצלו אל מול אחר ויאמר כדבר הזה; וישבהו העם דבר כדבר הראשון.
> שמואל-א יז לא: וישמעו הדברים אשר דבר דוד; ויגדו לפני שאול ויקחהו.
> שמואל-א יז לב: ויאמר דוד אל שאול אל יפל לב אדם עליו; עבדך ילך ונלחם עם הפלשתי הזה.
> שמואל-א יז לג: ויאמר שאול אל דוד לא תוכל ללכת אל הפלשתי הזה להלחם עמו:  כי נער אתה והוא איש מלחמה מנעריו.
> שמואל-א יז לד: ויאמר דוד אל שאול רעה היה עבדך לאביו בצאן; ובא הארי ואת הדוב ונשא שה מהעדר.
> שמואל-א יז לה: ויצאתי אחריו והכתיו והצלתי מפיו; ויקם עלי והחזקתי בזקנו והכתיו והמיתיו.
> שמואל-א יז לו: גם את הארי גם הדב הכה עבדך; והיה הפלשתי הערל הזה כאחד מהם כי חרף מערכת אלהים חיים.
> שמואל-א יז לז: ויאמר דוד יהוה אשר הצלני מיד הארי ומיד הדב הוא יצילני מיד הפלשתי הזה;    ויאמר שאול אל דוד לך ויהוה יהיה עמך.
> שמואל-א יז לח: וילבש שאול את דוד מדיו ונתן קובע נחשת על ראשו; וילבש אתו שריון.
> שמואל-א יז לט: ויחגר דוד את חרבו מעל למדיו ויאל ללכת כי לא נסה ויאמר דוד אל שאול לא אוכל ללכת באלה כי לא נסיתי; ויסרם דוד מעליו.
> שמואל-א יז מ: ויקח מקלו בידו ויבחר לו חמשה חלקי אבנים מן הנחל וישם אתם בכלי הרעים אשר לו ובילקוט וקלעו בידו; ויגש אל הפלשתי.
> שמואל-א יז מא: וילך הפלשתי הלך וקרב אל דוד; והאיש נשא הצנה לפניו.
> שמואל-א יז מב: ויבט הפלשתי ויראה את דוד ויבזהו:  כי היה נער ואדמני עם יפה מראה.
> שמואל-א יז מג: ויאמר הפלשתי אל דוד הכלב אנכי כי אתה בא אלי במקלות; ויקלל הפלשתי את דוד באלהיו.
> שמואל-א יז מד: ויאמר הפלשתי אל דוד:  לכה אלי ואתנה את בשרך לעוף השמים ולבהמת השדה.
> שמואל-א יז מה: ויאמר דוד אל הפלשתי אתה בא אלי בחרב ובחנית ובכידון; ואנכי בא אליך בשם יהוה צבאות אלהי מערכות ישראל אשר חרפת.
> שמואל-א יז מו: היום הזה יסגרך יהוה בידי והכיתך והסרתי את ראשך מעליך ונתתי פגר מחנה פלשתים היום הזה לעוף השמים ולחית הארץ; וידעו כל הארץ כי יש אלהים לישראל.
> שמואל-א יז מז: וידעו כל הקהל הזה כי לא בחרב ובחנית יהושיע יהוה:  כי ליהוה המלחמה ונתן אתכם בידנו.
> שמואל-א יז מח: והיה כי קם הפלשתי וילך ויקרב לקראת דוד; וימהר דוד וירץ המערכה לקראת הפלשתי.
> שמואל-א יז מט: וישלח דוד את ידו אל הכלי ויקח משם אבן ויקלע ויך את הפלשתי אל מצחו; ותטבע האבן במצחו ויפל על פניו ארצה.
> שמואל-א יז נ: ויחזק דוד מן הפלשתי בקלע ובאבן ויך את הפלשתי וימתהו; וחרב אין ביד דוד.
> שמואל-א יז נא: וירץ דוד ויעמד אל הפלשתי ויקח את חרבו וישלפה מתערה וימתתהו ויכרת בה את ראשו; ויראו הפלשתים כי מת גבורם וינסו.
> שמואל-א יז נב: ויקמו אנשי ישראל ויהודה וירעו וירדפו את הפלשתים עד בואך גיא ועד שערי עקרון; ויפלו חללי פלשתים בדרך שערים ועד גת ועד עקרון.
> שמואל-א יז נג: וישבו בני ישראל מדלק אחרי פלשתים; וישסו את מחניהם.
> שמואל-א יז נד: ויקח דוד את ראש הפלשתי ויבאהו ירושלם; ואת כליו שם באהלו.
> שמואל-א יז נה: וכראות שאול את דוד יצא לקראת הפלשתי אמר אל אבנר שר הצבא בן מי זה הנער אבנר; ויאמר אבנר חי נפשך המלך אם ידעתי.
> שמואל-א יז נו: ויאמר המלך:  שאל אתה בן מי זה העלם.
> שמואל-א יז נז: וכשוב דוד מהכות את הפלשתי ויקח אתו אבנר ויבאהו לפני שאול; וראש הפלשתי בידו.
> שמואל-א יז נח: ויאמר אליו שאול בן מי אתה הנער; ויאמר דוד בן עבדך ישי בית הלחמי.
> שמואל-א יח א: ויהי ככלתו לדבר אל שאול ונפש יהונתן נקשרה בנפש דוד; ויאהבו (ויאהבהו) יהונתן כנפשו.
> שמואל-א יח ב: ויקחהו שאול ביום ההוא; ולא נתנו לשוב בית אביו.
> שמואל-א יח ג: ויכרת יהונתן ודוד ברית באהבתו אתו כנפשו.
> שמואל-א יח ד: ויתפשט יהונתן את המעיל אשר עליו ויתנהו לדוד; ומדיו ועד חרבו ועד קשתו ועד חגרו.
> שמואל-א יח ה: ויצא דוד בכל אשר ישלחנו שאול ישכיל וישמהו שאול על אנשי המלחמה; וייטב בעיני כל העם וגם בעיני עבדי שאול.
> שמואל-א יח ו: ויהי בבואם בשוב דוד מהכות את הפלשתי ותצאנה הנשים מכל ערי ישראל לשור (לשיר) והמחלות לקראת שאול המלך בתפים בשמחה ובשלשים.
> שמואל-א יח ז: ותענינה הנשים המשחקות ותאמרן:  הכה שאול באלפו ודוד ברבבתיו.
> שמואל-א יח ח: ויחר לשאול מאד וירע בעיניו הדבר הזה ויאמר נתנו לדוד רבבות ולי נתנו האלפים; ועוד לו אך המלוכה.
> שמואל-א יח ט: ויהי שאול עון (עוין) את דוד מהיום ההוא והלאה.
> שמואל-א יח י: ויהי ממחרת ותצלח רוח אלהים רעה אל שאול ויתנבא בתוך הבית ודוד מנגן בידו כיום ביום; והחנית ביד שאול.
> שמואל-א יח יא: ויטל שאול את החנית ויאמר אכה בדוד ובקיר; ויסב דוד מפניו פעמים.
> שמואל-א יח יב: וירא שאול מלפני דוד:  כי היה יהוה עמו ומעם שאול סר.
> שמואל-א יח יג: ויסרהו שאול מעמו וישמהו לו שר אלף; ויצא ויבא לפני העם.
> שמואל-א יח יד: ויהי דוד לכל דרכו משכיל; ויהוה עמו.
> שמואל-א יח טו: וירא שאול אשר הוא משכיל מאד; ויגר מפניו.
> שמואל-א יח טז: וכל ישראל ויהודה אהב את דוד:  כי הוא יוצא ובא לפניהם.
> שמואל-א יח יז: ויאמר שאול אל דוד הנה בתי הגדולה מרב אתה אתן לך לאשה אך היה לי לבן חיל והלחם מלחמות יהוה; ושאול אמר אל תהי ידי בו ותהי בו יד פלשתים.
> שמואל-א יח יח: ויאמר דוד אל שאול מי אנכי ומי חיי משפחת אבי בישראל כי אהיה חתן למלך.
> שמואל-א יח יט: ויהי בעת תת את מרב בת שאול לדוד; והיא נתנה לעדריאל המחלתי לאשה.
> שמואל-א יח כ: ותאהב מיכל בת שאול את דוד; ויגדו לשאול וישר הדבר בעיניו.
> שמואל-א יח כא: ויאמר שאול אתננה לו ותהי לו למוקש ותהי בו יד פלשתים; ויאמר שאול אל דוד בשתים תתחתן בי היום.
> שמואל-א יח כב: ויצו שאול את עבדו דברו אל דוד בלט לאמר הנה חפץ בך המלך וכל עבדיו אהבוך; ועתה התחתן במלך.
> שמואל-א יח כג: וידברו עבדי שאול באזני דוד את הדברים האלה; ויאמר דוד הנקלה בעיניכם התחתן במלך ואנכי איש רש ונקלה.
> שמואל-א יח כד: ויגדו עבדי שאול לו לאמר:  כדברים האלה דבר דוד.
> שמואל-א יח כה: ויאמר שאול כה תאמרו לדוד אין חפץ למלך במהר כי במאה ערלות פלשתים להנקם באיבי המלך; ושאול חשב להפיל את דוד ביד פלשתים.
> שמואל-א יח כו: ויגדו עבדיו לדוד את הדברים האלה וישר הדבר בעיני דוד להתחתן במלך; ולא מלאו הימים.
> שמואל-א יח כז: ויקם דוד וילך הוא ואנשיו ויך בפלשתים מאתים איש ויבא דוד את ערלתיהם וימלאום למלך להתחתן במלך; ויתן לו שאול את מיכל בתו לאשה.
> שמואל-א יח כח: וירא שאול וידע כי יהוה עם דוד; ומיכל בת שאול אהבתהו.
> שמואל-א יח כט: ויאסף שאול לרא מפני דוד עוד; ויהי שאול איב את דוד כל הימים.
> שמואל-א יח ל: ויצאו שרי פלשתים; ויהי מדי צאתם שכל דוד מכל עבדי שאול וייקר שמו מאד.
> שמואל-א יט א: וידבר שאול אל יונתן בנו ואל כל עבדיו להמית את דוד; ויהונתן בן שאול חפץ בדוד מאד.
> שמואל-א יט ב: ויגד יהונתן לדוד לאמר מבקש שאול אבי להמיתך; ועתה השמר נא בבקר וישבת בסתר ונחבאת.
> שמואל-א יט ג: ואני אצא ועמדתי ליד אבי בשדה אשר אתה שם ואני אדבר בך אל אבי; וראיתי מה והגדתי לך.
> שמואל-א יט ד: וידבר יהונתן בדוד טוב אל שאול אביו; ויאמר אליו אל יחטא המלך בעבדו בדוד כי לוא חטא לך וכי מעשיו טוב לך מאד.
> שמואל-א יט ה: וישם את נפשו בכפו ויך את הפלשתי ויעש יהוה תשועה גדולה לכל ישראל ראית ותשמח; ולמה תחטא בדם נקי להמית את דוד חנם.
> שמואל-א יט ו: וישמע שאול בקול יהונתן; וישבע שאול חי יהוה אם יומת.
> שמואל-א יט ז: ויקרא יהונתן לדוד ויגד לו יהונתן את כל הדברים האלה; ויבא יהונתן את דוד אל שאול ויהי לפניו כאתמול שלשום.
> שמואל-א יט ח: ותוסף המלחמה להיות; ויצא דוד וילחם בפלשתים ויך בהם מכה גדולה וינסו מפניו.
> שמואל-א יט ט: ותהי רוח יהוה רעה אל שאול והוא בביתו ישב וחניתו בידו; ודוד מנגן ביד.
> שמואל-א יט י: ויבקש שאול להכות בחנית בדוד ובקיר ויפטר מפני שאול ויך את החנית בקיר; ודוד נס וימלט בלילה הוא.
> שמואל-א יט יא: וישלח שאול מלאכים אל בית דוד לשמרו ולהמיתו בבקר; ותגד לדוד מיכל אשתו לאמר אם אינך ממלט את נפשך הלילה מחר אתה מומת.
> שמואל-א יט יב: ותרד מיכל את דוד בעד החלון; וילך ויברח וימלט.
> שמואל-א יט יג: ותקח מיכל את התרפים ותשם אל המטה ואת כביר העזים שמה מראשתיו; ותכס בבגד.
> שמואל-א יט יד: וישלח שאול מלאכים לקחת את דוד; ותאמר חלה הוא.
> שמואל-א יט טו: וישלח שאול את המלאכים לראות את דוד לאמר:  העלו אתו במטה אלי להמתו.
> שמואל-א יט טז: ויבאו המלאכים והנה התרפים אל המטה; וכביר העזים מראשתיו.
> שמואל-א יט יז: ויאמר שאול אל מיכל למה ככה רמיתני ותשלחי את איבי וימלט; ותאמר מיכל אל שאול הוא אמר אלי שלחני למה אמיתך.
> שמואל-א יט יח: ודוד ברח וימלט ויבא אל שמואל הרמתה ויגד לו את כל אשר עשה לו שאול; וילך הוא ושמואל וישבו בנוית (בניות).
> שמואל-א יט יט: ויגד לשאול לאמר:  הנה דוד בנוית (בניות) ברמה.
> שמואל-א יט כ: וישלח שאול מלאכים לקחת את דוד וירא את להקת הנביאים נבאים ושמואל עמד נצב עליהם; ותהי על מלאכי שאול רוח אלהים ויתנבאו גם המה.
> שמואל-א יט כא: ויגדו לשאול וישלח מלאכים אחרים ויתנבאו גם המה;    ויסף שאול וישלח מלאכים שלשים ויתנבאו גם המה.
> שמואל-א יט כב: וילך גם הוא הרמתה ויבא עד בור הגדול אשר בשכו וישאל ויאמר איפה שמואל ודוד; ויאמר הנה בנוית (בניות) ברמה.
> שמואל-א יט כג: וילך שם אל נוית (ניות) ברמה; ותהי עליו גם הוא רוח אלהים וילך הלוך ויתנבא עד באו בנוית (בניות) ברמה.
> שמואל-א יט כד: ויפשט גם הוא בגדיו ויתנבא גם הוא לפני שמואל ויפל ערם כל היום ההוא וכל הלילה; על כן יאמרו הגם שאול בנביאם.
> שמואל-א כ א: ויברח דוד מנוות (מניות) ברמה; ויבא ויאמר לפני יהונתן מה עשיתי מה עוני ומה חטאתי לפני אביך כי מבקש את נפשי.
> שמואל-א כ ב: ויאמר לו חלילה לא תמות הנה לו עשה (לא יעשה) אבי דבר גדול או דבר קטן ולא יגלה את אזני; ומדוע יסתיר אבי ממני את הדבר הזה אין זאת.
> שמואל-א כ ג: וישבע עוד דוד ויאמר ידע ידע אביך כי מצאתי חן בעיניך ויאמר אל ידע זאת יהונתן פן יעצב; ואולם חי יהוה וחי נפשך כי כפשע ביני ובין המות.
> שמואל-א כ ד: ויאמר יהונתן אל דוד:  מה תאמר נפשך ואעשה לך.
> שמואל-א כ ה: ויאמר דוד אל יהונתן הנה חדש מחר ואנכי ישב אשב עם המלך לאכול; ושלחתני ונסתרתי בשדה עד הערב השלשית.
> שמואל-א כ ו: אם פקד יפקדני אביך:  ואמרת נשאל נשאל ממני דוד לרוץ בית לחם עירו כי זבח הימים שם לכל המשפחה.
> שמואל-א כ ז: אם כה יאמר טוב שלום לעבדך; ואם חרה יחרה לו דע כי כלתה הרעה מעמו.
> שמואל-א כ ח: ועשית חסד על עבדך כי בברית יהוה הבאת את עבדך עמך; ואם יש בי עון המיתני אתה ועד אביך למה זה תביאני.
> שמואל-א כ ט: ויאמר יהונתן חלילה לך:  כי אם ידע אדע כי כלתה הרעה מעם אבי לבוא עליך ולא אתה אגיד לך.
> שמואל-א כ י: ויאמר דוד אל יהונתן מי יגיד לי; או מה יענך אביך קשה.
> שמואל-א כ יא: ויאמר יהונתן אל דוד לכה ונצא השדה; ויצאו שניהם השדה.
> שמואל-א כ יב: ויאמר יהונתן אל דוד יהוה אלהי ישראל כי אחקר את אבי כעת מחר השלשית והנה טוב אל דוד ולא אז אשלח אליך וגליתי את אזנך.
> שמואל-א כ יג: כה יעשה יהוה ליהונתן וכה יסיף כי ייטב אל אבי את הרעה עליך וגליתי את אזנך ושלחתיך והלכת לשלום; ויהי יהוה עמך כאשר היה עם אבי.
> שמואל-א כ יד: ולא אם עודני חי; ולא תעשה עמדי חסד יהוה ולא אמות.
> שמואל-א כ טו: ולא תכרית את חסדך מעם ביתי עד עולם; ולא בהכרת יהוה את איבי דוד איש מעל פני האדמה.
> שמואל-א כ טז: ויכרת יהונתן עם בית דוד; ובקש יהוה מיד איבי דוד.
> שמואל-א כ יז: ויוסף יהונתן להשביע את דוד באהבתו אתו:  כי אהבת נפשו אהבו.
> שמואל-א כ יח: ויאמר לו יהונתן מחר חדש; ונפקדת כי יפקד מושבך.
> שמואל-א כ יט: ושלשת תרד מאד ובאת אל המקום אשר נסתרת שם ביום המעשה; וישבת אצל האבן האזל.
> שמואל-א כ כ: ואני שלשת החצים צדה אורה לשלח לי למטרה.
> שמואל-א כ כא: והנה אשלח את הנער לך מצא את החצים:  אם אמר אמר לנער הנה החצים ממך והנה קחנו ובאה כי שלום לך ואין דבר חי יהוה.
> שמואל-א כ כב: ואם כה אמר לעלם הנה החצים ממך והלאה לך כי שלחך יהוה.
> שמואל-א כ כג: והדבר אשר דברנו אני ואתה:  הנה יהוה ביני ובינך עד עולם.
> שמואל-א כ כד: ויסתר דוד בשדה; ויהי החדש וישב המלך על (אל) הלחם לאכול.
> שמואל-א כ כה: וישב המלך על מושבו כפעם בפעם אל מושב הקיר ויקם יהונתן וישב אבנר מצד שאול; ויפקד מקום דוד.
> שמואל-א כ כו: ולא דבר שאול מאומה ביום ההוא:  כי אמר מקרה הוא בלתי טהור הוא כי לא טהור.
> שמואל-א כ כז: ויהי ממחרת החדש השני ויפקד מקום דוד; ויאמר שאול אל יהונתן בנו מדוע לא בא בן ישי גם תמול גם היום אל הלחם.
> שמואל-א כ כח: ויען יהונתן את שאול:  נשאל נשאל דוד מעמדי עד בית לחם.
> שמואל-א כ כט: ויאמר שלחני נא כי זבח משפחה לנו בעיר והוא צוה לי אחי ועתה אם מצאתי חן בעיניך אמלטה נא ואראה את אחי; על כן לא בא אל שלחן המלך.
> שמואל-א כ ל: ויחר אף שאול ביהונתן ויאמר לו בן נעות המרדות:  הלוא ידעתי כי בחר אתה לבן ישי לבשתך ולבשת ערות אמך.
> שמואל-א כ לא: כי כל הימים אשר בן ישי חי על האדמה לא תכון אתה ומלכותך; ועתה שלח וקח אתו אלי כי בן מות הוא.
> שמואל-א כ לב: ויען יהונתן את שאול אביו; ויאמר אליו למה יומת מה עשה.
> שמואל-א כ לג: ויטל שאול את החנית עליו להכתו; וידע יהונתן כי כלה היא מעם אביו להמית את דוד.
> שמואל-א כ לד: ויקם יהונתן מעם השלחן בחרי אף; ולא אכל ביום החדש השני לחם כי נעצב אל דוד כי הכלמו אביו.
> שמואל-א כ לה: ויהי בבקר ויצא יהונתן השדה למועד דוד; ונער קטן עמו.
> שמואל-א כ לו: ויאמר לנערו רץ מצא נא את החצים אשר אנכי מורה; הנער רץ והוא ירה החצי להעברו.
> שמואל-א כ לז: ויבא הנער עד מקום החצי אשר ירה יהונתן; ויקרא יהונתן אחרי הנער ויאמר הלוא החצי ממך והלאה.
> שמואל-א כ לח: ויקרא יהונתן אחרי הנער מהרה חושה אל תעמד; וילקט נער יהונתן את החצי (החצים) ויבא אל אדניו.
> שמואל-א כ לט: והנער לא ידע מאומה; אך יהונתן ודוד ידעו את הדבר.
> שמואל-א כ מ: ויתן יהונתן את כליו אל הנער אשר לו; ויאמר לו לך הביא העיר.
> שמואל-א כ מא: הנער בא ודוד קם מאצל הנגב ויפל לאפיו ארצה וישתחו שלש פעמים; וישקו איש את רעהו ויבכו איש את רעהו עד דוד הגדיל.
> שמואל-א כ מב: ויאמר יהונתן לדוד לך לשלום:  אשר נשבענו שנינו אנחנו בשם יהוה לאמר יהוה יהיה ביני ובינך ובין זרעי ובין זרעך עד עולם.
> שמואל-א כא א: ויקם וילך; ויהונתן בא העיר.
> שמואל-א כא ב: ויבא דוד נבה אל אחימלך הכהן; ויחרד אחימלך לקראת דוד ויאמר לו מדוע אתה לבדך ואיש אין אתך.
> שמואל-א כא ג: ויאמר דוד לאחימלך הכהן המלך צוני דבר ויאמר אלי איש אל ידע מאומה את הדבר אשר אנכי שלחך ואשר צויתך; ואת הנערים יודעתי אל מקום פלני אלמוני.
> שמואל-א כא ד: ועתה מה יש תחת ידך חמשה לחם תנה בידי; או הנמצא.
> שמואל-א כא ה: ויען הכהן את דוד ויאמר אין לחם חל אל תחת ידי:  כי אם לחם קדש יש אם נשמרו הנערים אך מאשה.
> שמואל-א כא ו: ויען דוד את הכהן ויאמר לו כי אם אשה עצרה לנו כתמול שלשם בצאתי ויהיו כלי הנערים קדש:  והוא דרך חל ואף כי היום יקדש בכלי.
> שמואל-א כא ז: ויתן לו הכהן קדש:  כי לא היה שם לחם כי אם לחם הפנים המוסרים מלפני יהוה לשום לחם חם ביום הלקחו.
> שמואל-א כא ח: ושם איש מעבדי שאול ביום ההוא נעצר לפני יהוה ושמו דאג האדמי אביר הרעים אשר לשאול.
> שמואל-א כא ט: ויאמר דוד לאחימלך ואין יש פה תחת ידך חנית או חרב:  כי גם חרבי וגם כלי לא לקחתי בידי כי היה דבר המלך נחוץ.
> שמואל-א כא י: ויאמר הכהן חרב גלית הפלשתי אשר הכית בעמק האלה הנה היא לוטה בשמלה אחרי האפוד אם אתה תקח לך קח כי אין אחרת זולתה בזה;    ויאמר דוד אין כמוה תננה לי.
> שמואל-א כא יא: ויקם דוד ויברח ביום ההוא מפני שאול; ויבא אל אכיש מלך גת.
> שמואל-א כא יב: ויאמרו עבדי אכיש אליו הלוא זה דוד מלך הארץ; הלוא לזה יענו במחלות לאמר הכה שאול באלפו ודוד ברבבתו.
> שמואל-א כא יג: וישם דוד את הדברים האלה בלבבו; וירא מאד מפני אכיש מלך גת.
> שמואל-א כא יד: וישנו את טעמו בעיניהם ויתהלל בידם; ויתו על דלתות השער ויורד רירו אל זקנו.
> שמואל-א כא טו: ויאמר אכיש אל עבדיו:  הנה תראו איש משתגע למה תביאו אתו אלי.
> שמואל-א כא טז: חסר משגעים אני כי הבאתם את זה להשתגע עלי; הזה יבוא אל ביתי.
> שמואל-א כב א: וילך דוד משם וימלט אל מערת עדלם; וישמעו אחיו וכל בית אביו וירדו אליו שמה.
> שמואל-א כב ב: ויתקבצו אליו כל איש מצוק וכל איש אשר לו נשא וכל איש מר נפש ויהי עליהם לשר; ויהיו עמו כארבע מאות איש.
> שמואל-א כב ג: וילך דוד משם מצפה מואב; ויאמר אל מלך מואב יצא נא אבי ואמי אתכם עד אשר אדע מה יעשה לי אלהים.
> שמואל-א כב ד: וינחם את פני מלך מואב; וישבו עמו כל ימי היות דוד במצודה.
> שמואל-א כב ה: ויאמר גד הנביא אל דוד לא תשב במצודה לך ובאת לך ארץ יהודה; וילך דוד ויבא יער חרת.
> שמואל-א כב ו: וישמע שאול כי נודע דוד ואנשים אשר אתו; ושאול יושב בגבעה תחת האשל ברמה וחניתו בידו וכל עבדיו נצבים עליו.
> שמואל-א כב ז: ויאמר שאול לעבדיו הנצבים עליו שמעו נא בני ימיני:  גם לכלכם יתן בן ישי שדות וכרמים לכלכם ישים שרי אלפים ושרי מאות.
> שמואל-א כב ח: כי קשרתם כלכם עלי ואין גלה את אזני בכרת בני עם בן ישי ואין חלה מכם עלי וגלה את אזני:  כי הקים בני את עבדי עלי לארב כיום הזה.
> שמואל-א כב ט: ויען דאג האדמי והוא נצב על עבדי שאול ויאמר:  ראיתי את בן ישי בא נבה אל אחימלך בן אחטוב.
> שמואל-א כב י: וישאל לו ביהוה וצידה נתן לו; ואת חרב גלית הפלשתי נתן לו.
> שמואל-א כב יא: וישלח המלך לקרא את אחימלך בן אחיטוב הכהן ואת כל בית אביו הכהנים אשר בנב; ויבאו כלם אל המלך.
> שמואל-א כב יב: ויאמר שאול שמע נא בן אחיטוב; ויאמר הנני אדני.
> שמואל-א כב יג: ויאמר אלו שאול למה קשרתם עלי אתה ובן ישי בתתך לו לחם וחרב ושאול לו באלהים לקום אלי לארב כיום הזה.
> שמואל-א כב יד: ויען אחימלך את המלך ויאמר:  ומי בכל עבדיך כדוד נאמן וחתן המלך וסר אל משמעתך ונכבד בביתך.
> שמואל-א כב טו: היום החלתי לשאול (לשאל) לו באלהים חלילה לי:  אל ישם המלך בעבדו דבר בכל בית אבי כי לא ידע עבדך בכל זאת דבר קטן או גדול.
> שמואל-א כב טז: ויאמר המלך מות תמות אחימלך:  אתה וכל בית אביך.
> שמואל-א כב יז: ויאמר המלך לרצים הנצבים עליו סבו והמיתו כהני יהוה כי גם ידם עם דוד וכי ידעו כי ברח הוא ולא גלו את אזנו (אזני); ולא אבו עבדי המלך לשלח את ידם לפגע בכהני יהוה.
> שמואל-א כב יח: ויאמר המלך לדויג (לדואג) סב אתה ופגע בכהנים; ויסב דויג (דואג) האדמי ויפגע הוא בכהנים וימת ביום ההוא שמנים וחמשה איש נשא אפוד בד.
> שמואל-א כב יט: ואת נב עיר הכהנים הכה לפי חרב מאיש ועד אשה מעולל ועד יונק; ושור וחמור ושה לפי חרב.
> שמואל-א כב כ: וימלט בן אחד לאחימלך בן אחטוב ושמו אביתר; ויברח אחרי דוד.
> שמואל-א כב כא: ויגד אביתר לדוד:  כי הרג שאול את כהני יהוה.
> שמואל-א כב כב: ויאמר דוד לאביתר ידעתי ביום ההוא כי שם דויג (דואג) האדמי כי הגד יגיד לשאול:  אנכי סבתי בכל נפש בית אביך.
> שמואל-א כב כג: שבה אתי אל תירא כי אשר יבקש את נפשי יבקש את נפשך:  כי משמרת אתה עמדי.
> שמואל-א כג א: ויגדו לדוד לאמר:  הנה פלשתים נלחמים בקעילה והמה שסים את הגרנות.
> שמואל-א כג ב: וישאל דוד ביהוה לאמר האלך והכיתי בפלשתים האלה;    ויאמר יהוה אל דוד לך והכית בפלשתים והושעת את קעילה.
> שמואל-א כג ג: ויאמרו אנשי דוד אליו הנה אנחנו פה ביהודה יראים; ואף כי נלך קעלה אל מערכות פלשתים.
> שמואל-א כג ד: ויוסף עוד דוד לשאול ביהוה ויענהו יהוה; ויאמר קום רד קעילה כי אני נתן את פלשתים בידך.
> שמואל-א כג ה: וילך דוד ואנשו קעילה וילחם בפלשתים וינהג את מקניהם ויך בהם מכה גדולה; וישע דוד את ישבי קעילה.
> שמואל-א כג ו: ויהי בברח אביתר בן אחימלך אל דוד קעילה; אפוד ירד בידו.
> שמואל-א כג ז: ויגד לשאול כי בא דוד קעילה; ויאמר שאול נכר אתו אלהים בידי כי נסגר לבוא בעיר דלתים ובריח.
> שמואל-א כג ח: וישמע שאול את כל העם למלחמה לרדת קעילה לצור אל דוד ואל אנשיו.
> שמואל-א כג ט: וידע דוד כי עליו שאול מחריש הרעה; ויאמר אל אביתר הכהן הגישה האפוד.
> שמואל-א כג י: ויאמר דוד יהוה אלהי ישראל שמע שמע עבדך כי מבקש שאול לבוא אל קעילה לשחת לעיר בעבורי.
> שמואל-א כג יא: היסגרני בעלי קעילה בידו הירד שאול כאשר שמע עבדך יהוה אלהי ישראל הגד נא לעבדך;    ויאמר יהוה ירד.
> שמואל-א כג יב: ויאמר דוד היסגרו בעלי קעילה אתי ואת אנשי ביד שאול; ויאמר יהוה יסגירו.
> שמואל-א כג יג: ויקם דוד ואנשיו כשש מאות איש ויצאו מקעלה ויתהלכו באשר יתהלכו; ולשאול הגד כי נמלט דוד מקעילה ויחדל לצאת.
> שמואל-א כג יד: וישב דוד במדבר במצדות וישב בהר במדבר זיף; ויבקשהו שאול כל הימים ולא נתנו אלהים בידו.
> שמואל-א כג טו: וירא דוד כי יצא שאול לבקש את נפשו; ודוד במדבר זיף בחרשה.
> שמואל-א כג טז: ויקם יהונתן בן שאול וילך אל דוד חרשה; ויחזק את ידו באלהים.
> שמואל-א כג יז: ויאמר אליו אל תירא כי לא תמצאך יד שאול אבי ואתה תמלך על ישראל ואנכי אהיה לך למשנה; וגם שאול אבי ידע כן.
> שמואל-א כג יח: ויכרתו שניהם ברית לפני יהוה; וישב דוד בחרשה ויהונתן הלך לביתו.
> שמואל-א כג יט: ויעלו זפים אל שאול הגבעתה לאמר:  הלוא דוד מסתתר עמנו במצדות בחרשה בגבעת החכילה אשר מימין הישימון.
> שמואל-א כג כ: ועתה לכל אות נפשך המלך לרדת רד; ולנו הסגירו ביד המלך.
> שמואל-א כג כא: ויאמר שאול ברוכים אתם ליהוה:  כי חמלתם עלי.
> שמואל-א כג כב: לכו נא הכינו עוד ודעו וראו את מקומו אשר תהיה רגלו מי ראהו שם:  כי אמר אלי ערום יערם הוא.
> שמואל-א כג כג: וראו ודעו מכל המחבאים אשר יתחבא שם ושבתם אלי אל נכון והלכתי אתכם; והיה אם ישנו בארץ וחפשתי אתו בכל אלפי יהודה.
> שמואל-א כג כד: ויקומו וילכו זיפה לפני שאול; ודוד ואנשיו במדבר מעון בערבה אל ימין הישימון.
> שמואל-א כג כה: וילך שאול ואנשיו לבקש ויגדו לדוד וירד הסלע וישב במדבר מעון; וישמע שאול וירדף אחרי דוד מדבר מעון.
> שמואל-א כג כו: וילך שאול מצד ההר מזה ודוד ואנשיו מצד ההר מזה; ויהי דוד נחפז ללכת מפני שאול ושאול ואנשיו עטרים אל דוד ואל אנשיו לתפשם.
> שמואל-א כג כז: ומלאך בא אל שאול לאמר:  מהרה ולכה כי פשטו פלשתים על הארץ.
> שמואל-א כג כח: וישב שאול מרדף אחרי דוד וילך לקראת פלשתים; על כן קראו למקום ההוא סלע המחלקות.
> שמואל-א כג כט: ויעל דוד משם; וישב במצדות עין גדי.
> שמואל-א כד א: ויהי כאשר שב שאול מאחרי פלשתים; ויגדו לו לאמר הנה דוד במדבר עין גדי.
> שמואל-א כד ב: ויקח שאול שלשת אלפים איש בחור מכל ישראל; וילך לבקש את דוד ואנשיו על פני צורי היעלים.
> שמואל-א כד ג: ויבא אל גדרות הצאן על הדרך ושם מערה ויבא שאול להסך את רגליו; ודוד ואנשיו בירכתי המערה ישבים.
> שמואל-א כד ד: ויאמרו אנשי דוד אליו הנה היום אשר אמר יהוה אליך הנה אנכי נתן את איביך (איבך) בידך ועשית לו כאשר יטב בעיניך; ויקם דוד ויכרת את כנף המעיל אשר לשאול בלט.
> שמואל-א כד ה: ויהי אחרי כן ויך לב דוד אתו על אשר כרת את כנף אשר לשאול.
> שמואל-א כד ו: ויאמר לאנשיו חלילה לי מיהוה אם אעשה את הדבר הזה לאדני למשיח יהוה לשלח ידי בו:  כי משיח יהוה הוא.
> שמואל-א כד ז: וישסע דוד את אנשיו בדברים ולא נתנם לקום אל שאול; ושאול קם מהמערה וילך בדרך.
> שמואל-א כד ח: ויקם דוד אחרי כן ויצא מן המערה (מהמערה) ויקרא אחרי שאול לאמר אדני המלך; ויבט שאול אחריו ויקד דוד אפים ארצה וישתחו.
> שמואל-א כד ט: ויאמר דוד לשאול למה תשמע את דברי אדם לאמר:  הנה דוד מבקש רעתך.
> שמואל-א כד י: הנה היום הזה ראו עיניך את אשר נתנך יהוה היום בידי במערה ואמר להרגך ותחס עליך; ואמר לא אשלח ידי באדני כי משיח יהוה הוא.
> שמואל-א כד יא: ואבי ראה גם ראה את כנף מעילך בידי:  כי בכרתי את כנף מעילך ולא הרגתיך דע וראה כי אין בידי רעה ופשע ולא חטאתי לך ואתה צדה את נפשי לקחתה.
> שמואל-א כד יב: ישפט יהוה ביני ובינך ונקמני יהוה ממך; וידי לא תהיה בך.
> שמואל-א כד יג: כאשר יאמר משל הקדמני מרשעים יצא רשע; וידי לא תהיה בך.
> שמואל-א כד יד: אחרי מי יצא מלך ישראל אחרי מי אתה רדף:  אחרי כלב מת אחרי פרעש אחד.
> שמואל-א כד טו: והיה יהוה לדין ושפט ביני ובינך; וירא וירב את ריבי וישפטני מידך.
> שמואל-א כד טז: ויהי ככלות דוד לדבר את הדברים האלה אל שאול ויאמר שאול הקלך זה בני דוד; וישא שאול קלו ויבך.
> שמואל-א כד יז: ויאמר אל דוד צדיק אתה ממני:  כי אתה גמלתני הטובה ואני גמלתיך הרעה.
> שמואל-א כד יח: ואת (ואתה) הגדת היום את אשר עשיתה אתי טובה את אשר סגרני יהוה בידך ולא הרגתני.
> שמואל-א כד יט: וכי ימצא איש את איבו ושלחו בדרך טובה; ויהוה ישלמך טובה תחת היום הזה אשר עשיתה לי.
> שמואל-א כד כ: ועתה הנה ידעתי כי מלך תמלוך; וקמה בידך ממלכת ישראל.
> שמואל-א כד כא: ועתה השבעה לי ביהוה אם תכרית את זרעי אחרי; ואם תשמיד את שמי מבית אבי.
> שמואל-א כד כב: וישבע דוד לשאול; וילך שאול אל ביתו ודוד ואנשיו עלו על המצודה.
> שמואל-א כה א: וימת שמואל ויקבצו כל ישראל ויספדו לו ויקברהו בביתו ברמה; ויקם דוד וירד אל מדבר פארן.
> שמואל-א כה ב: ואיש במעון ומעשהו בכרמל והאיש גדול מאד ולו צאן שלשת אלפים ואלף עזים; ויהי בגזז את צאנו בכרמל.
> שמואל-א כה ג: ושם האיש נבל ושם אשתו אבגיל; והאשה טובת שכל ויפת תאר והאיש קשה ורע מעללים והוא כלבו (כלבי).
> שמואל-א כה ד: וישמע דוד במדבר:  כי גזז נבל את צאנו.
> שמואל-א כה ה: וישלח דוד עשרה נערים; ויאמר דוד לנערים עלו כרמלה ובאתם אל נבל ושאלתם לו בשמי לשלום.
> שמואל-א כה ו: ואמרתם כה לחי; ואתה שלום וביתך שלום וכל אשר לך שלום.
> שמואל-א כה ז: ועתה שמעתי כי גזזים לך; עתה הרעים אשר לך היו עמנו לא הכלמנום ולא נפקד להם מאומה כל ימי היותם בכרמל.
> שמואל-א כה ח: שאל את נעריך ויגידו לך וימצאו הנערים חן בעיניך כי על יום טוב בנו; תנה נא את אשר תמצא ידך לעבדיך ולבנך לדוד.
> שמואל-א כה ט: ויבאו נערי דוד וידברו אל נבל ככל הדברים האלה בשם דוד; וינוחו.
> שמואל-א כה י: ויען נבל את עבדי דוד ויאמר מי דוד ומי בן ישי; היום רבו עבדים המתפרצים איש מפני אדניו.
> שמואל-א כה יא: ולקחתי את לחמי ואת מימי ואת טבחתי אשר טבחתי לגזזי; ונתתי לאנשים אשר לא ידעתי אי מזה המה.
> שמואל-א כה יב: ויהפכו נערי דוד לדרכם; וישבו ויבאו ויגדו לו ככל הדברים האלה.
> שמואל-א כה יג: ויאמר דוד לאנשיו חגרו איש את חרבו ויחגרו איש את חרבו ויחגר גם דוד את חרבו; ויעלו אחרי דוד כארבע מאות איש ומאתים ישבו על הכלים.
> שמואל-א כה יד: ולאביגיל אשת נבל הגיד נער אחד מהנערים לאמר:  הנה שלח דוד מלאכים מהמדבר לברך את אדנינו ויעט בהם.
> שמואל-א כה טו: והאנשים טבים לנו מאד; ולא הכלמנו ולא פקדנו מאומה כל ימי התהלכנו אתם בהיותנו בשדה.
> שמואל-א כה טז: חומה היו עלינו גם לילה גם יומם כל ימי היותנו עמם רעים הצאן.
> שמואל-א כה יז: ועתה דעי וראי מה תעשי כי כלתה הרעה אל אדנינו ועל כל ביתו; והוא בן בליעל מדבר אליו.
> שמואל-א כה יח: ותמהר אבוגיל (אביגיל) ותקח מאתים לחם ושנים נבלי יין וחמש צאן עשוות (עשויות) וחמש סאים קלי ומאה צמקים ומאתים דבלים; ותשם על החמרים.
> שמואל-א כה יט: ותאמר לנעריה עברו לפני הנני אחריכם באה; ולאישה נבל לא הגידה.
> שמואל-א כה כ: והיה היא רכבת על החמור וירדת בסתר ההר והנה דוד ואנשיו ירדים לקראתה; ותפגש אתם.
> שמואל-א כה כא: ודוד אמר אך לשקר שמרתי את כל אשר לזה במדבר ולא נפקד מכל אשר לו מאומה; וישב לי רעה תחת טובה.
> שמואל-א כה כב: כה יעשה אלהים לאיבי דוד וכה יסיף:  אם אשאיר מכל אשר לו עד הבקר משתין בקיר.
> שמואל-א כה כג: ותרא אביגיל את דוד ותמהר ותרד מעל החמור; ותפל לאפי דוד על פניה ותשתחו ארץ.
> שמואל-א כה כד: ותפל על רגליו ותאמר בי אני אדני העון; ותדבר נא אמתך באזניך ושמע את דברי אמתך.
> שמואל-א כה כה: אל נא ישים אדני את לבו אל איש הבליעל הזה על נבל כי כשמו כן הוא נבל שמו ונבלה עמו; ואני אמתך לא ראיתי את נערי אדני אשר שלחת.
> שמואל-א כה כו: ועתה אדני חי יהוה וחי נפשך אשר מנעך יהוה מבוא בדמים והושע ידך לך; ועתה יהיו כנבל איביך והמבקשים אל אדני רעה.
> שמואל-א כה כז: ועתה הברכה הזאת אשר הביא שפחתך לאדני; ונתנה לנערים המתהלכים ברגלי אדני.
> שמואל-א כה כח: שא נא לפשע אמתך:  כי עשה יעשה יהוה לאדני בית נאמן כי מלחמות יהוה אדני נלחם ורעה לא תמצא בך מימיך.
> שמואל-א כה כט: ויקם אדם לרדפך ולבקש את נפשך; והיתה נפש אדני צרורה בצרור החיים את יהוה אלהיך ואת נפש איביך יקלענה בתוך כף הקלע.
> שמואל-א כה ל: והיה כי יעשה יהוה לאדני ככל אשר דבר את הטובה עליך וצוך לנגיד על ישראל.
> שמואל-א כה לא: ולא תהיה זאת לך לפוקה ולמכשול לב לאדני ולשפך דם חנם ולהושיע אדני לו; והיטב יהוה לאדני וזכרת את אמתך.
> שמואל-א כה לב: ויאמר דוד לאביגל:  ברוך יהוה אלהי ישראל אשר שלחך היום הזה לקראתי.
> שמואל-א כה לג: וברוך טעמך וברוכה את:  אשר כלתני היום הזה מבוא בדמים והשע ידי לי.
> שמואל-א כה לד: ואולם חי יהוה אלהי ישראל אשר מנעני מהרע אתך:  כי לולי מהרת ותבאתי (ותבאת) לקראתי כי אם נותר לנבל עד אור הבקר משתין בקיר.
> שמואל-א כה לה: ויקח דוד מידה את אשר הביאה לו; ולה אמר עלי לשלום לביתך ראי שמעתי בקולך ואשא פניך.
> שמואל-א כה לו: ותבא אביגיל אל נבל והנה לו משתה בביתו כמשתה המלך ולב נבל טוב עליו והוא שכר עד מאד; ולא הגידה לו דבר קטן וגדול עד אור הבקר.
> שמואל-א כה לז: ויהי בבקר בצאת היין מנבל ותגד לו אשתו את הדברים האלה; וימת לבו בקרבו והוא היה לאבן.
> שמואל-א כה לח: ויהי כעשרת הימים; ויגף יהוה את נבל וימת.
> שמואל-א כה לט: וישמע דוד כי מת נבל ויאמר ברוך יהוה אשר רב את ריב חרפתי מיד נבל ואת עבדו חשך מרעה ואת רעת נבל השיב יהוה בראשו; וישלח דוד וידבר באביגיל לקחתה לו לאשה.
> שמואל-א כה מ: ויבאו עבדי דוד אל אביגיל הכרמלה; וידברו אליה לאמר דוד שלחנו אליך לקחתך לו לאשה.
> שמואל-א כה מא: ותקם ותשתחו אפים ארצה; ותאמר הנה אמתך לשפחה לרחץ רגלי עבדי אדני.
> שמואל-א כה מב: ותמהר ותקם אביגיל ותרכב על החמור וחמש נערתיה ההלכות לרגלה; ותלך אחרי מלאכי דוד ותהי לו לאשה.
> שמואל-א כה מג: ואת אחינעם לקח דוד מיזרעאל; ותהיין גם שתיהן לו לנשים.
> שמואל-א כה מד: ושאול נתן את מיכל בתו אשת דוד:  לפלטי בן ליש אשר מגלים.
> שמואל-א כו א: ויבאו הזפים אל שאול הגבעתה לאמר:  הלוא דוד מסתתר בגבעת החכילה על פני הישימן.
> שמואל-א כו ב: ויקם שאול וירד אל מדבר זיף ואתו שלשת אלפים איש בחורי ישראל לבקש את דוד במדבר זיף.
> שמואל-א כו ג: ויחן שאול בגבעת החכילה אשר על פני הישימן על הדרך; ודוד ישב במדבר וירא כי בא שאול אחריו המדברה.
> שמואל-א כו ד: וישלח דוד מרגלים; וידע כי בא שאול אל נכון.
> שמואל-א כו ה: ויקם דוד ויבא אל המקום אשר חנה שם שאול וירא דוד את המקום אשר שכב שם שאול ואבנר בן נר שר צבאו; ושאול שכב במעגל והעם חנים סביבתו.
> שמואל-א כו ו: ויען דוד ויאמר אל אחימלך החתי ואל אבישי בן צרויה אחי יואב לאמר מי ירד אתי אל שאול אל המחנה; ויאמר אבישי אני ארד עמך.
> שמואל-א כו ז: ויבא דוד ואבישי אל העם לילה והנה שאול שכב ישן במעגל וחניתו מעוכה בארץ מראשתו; ואבנר והעם שכבים סביבתו.
> שמואל-א כו ח: ויאמר אבישי אל דוד סגר אלהים היום את אויבך בידך; ועתה אכנו נא בחנית ובארץ פעם אחת ולא אשנה לו.
> שמואל-א כו ט: ויאמר דוד אל אבישי אל תשחיתהו:  כי מי שלח ידו במשיח יהוה ונקה.
> שמואל-א כו י: ויאמר דוד חי יהוה כי אם יהוה יגפנו; או יומו יבוא ומת או במלחמה ירד ונספה.
> שמואל-א כו יא: חלילה לי מיהוה משלח ידי במשיח יהוה; ועתה קח נא את החנית אשר מראשתו ואת צפחת המים ונלכה לנו.
> שמואל-א כו יב: ויקח דוד את החנית ואת צפחת המים מראשתי שאול וילכו להם; ואין ראה ואין יודע ואין מקיץ כי כלם ישנים כי תרדמת יהוה נפלה עליהם.
> שמואל-א כו יג: ויעבר דוד העבר ויעמד על ראש ההר מרחק:  רב המקום ביניהם.
> שמואל-א כו יד: ויקרא דוד אל העם ואל אבנר בן נר לאמר הלוא תענה אבנר; ויען אבנר ויאמר מי אתה קראת אל המלך.
> שמואל-א כו טו: ויאמר דוד אל אבנר הלוא איש אתה ומי כמוך בישראל ולמה לא שמרת אל אדניך המלך:  כי בא אחד העם להשחית את המלך אדניך.
> שמואל-א כו טז: לא טוב הדבר הזה אשר עשית חי יהוה כי בני מות אתם אשר לא שמרתם על אדניכם על משיח יהוה; ועתה ראה אי חנית המלך ואת צפחת המים אשר מראשתו.
> שמואל-א כו יז: ויכר שאול את קול דוד ויאמר הקולך זה בני דוד; ויאמר דוד קולי אדני המלך.
> שמואל-א כו יח: ויאמר למה זה אדני רדף אחרי עבדו:  כי מה עשיתי ומה בידי רעה.
> שמואל-א כו יט: ועתה ישמע נא אדני המלך את דברי עבדו:  אם יהוה הסיתך בי ירח מנחה ואם בני האדם ארורים הם לפני יהוה כי גרשוני היום מהסתפח בנחלת יהוה לאמר לך עבד אלהים אחרים.
> שמואל-א כו כ: ועתה אל יפל דמי ארצה מנגד פני יהוה:  כי יצא מלך ישראל לבקש את פרעש אחד כאשר ירדף הקרא בהרים.
> שמואל-א כו כא: ויאמר שאול חטאתי שוב בני דוד כי לא ארע לך עוד תחת אשר יקרה נפשי בעיניך היום הזה:  הנה הסכלתי ואשגה הרבה מאד.
> שמואל-א כו כב: ויען דוד ויאמר הנה החנית (חנית) המלך; ויעבר אחד מהנערים ויקחה.
> שמואל-א כו כג: ויהוה ישיב לאיש את צדקתו ואת אמנתו אשר נתנך יהוה היום ביד ולא אביתי לשלח ידי במשיח יהוה.
> שמואל-א כו כד: והנה כאשר גדלה נפשך היום הזה בעיני:  כן תגדל נפשי בעיני יהוה ויצלני מכל צרה.
> שמואל-א כו כה: ויאמר שאול אל דוד ברוך אתה בני דוד גם עשה תעשה וגם יכל תוכל; וילך דוד לדרכו ושאול שב למקומו.
> שמואל-א כז א: ויאמר דוד אל לבו עתה אספה יום אחד ביד שאול; אין לי טוב כי המלט אמלט אל ארץ פלשתים ונואש ממני שאול לבקשני עוד בכל גבול ישראל ונמלטתי מידו.
> שמואל-א כז ב: ויקם דוד ויעבר הוא ושש מאות איש אשר עמו:  אל אכיש בן מעוך מלך גת.
> שמואל-א כז ג: וישב דוד עם אכיש בגת הוא ואנשיו איש וביתו:  דוד ושתי נשיו אחינעם היזרעאלת ואביגיל אשת נבל הכרמלית.
> שמואל-א כז ד: ויגד לשאול כי ברח דוד גת; ולא יוסף (יסף) עוד לבקשו.
> שמואל-א כז ה: ויאמר דוד אל אכיש אם נא מצאתי חן בעיניך יתנו לי מקום באחת ערי השדה ואשבה שם; ולמה ישב עבדך בעיר הממלכה עמך.
> שמואל-א כז ו: ויתן לו אכיש ביום ההוא את צקלג; לכן היתה צקלג למלכי יהודה עד היום הזה.
> שמואל-א כז ז: ויהי מספר הימים אשר ישב דוד בשדה פלשתים ימים וארבעה חדשים.
> שמואל-א כז ח: ויעל דוד ואנשיו ויפשטו אל הגשורי והגרזי (והגזרי) והעמלקי:  כי הנה ישבות הארץ אשר מעולם בואך שורה ועד ארץ מצרים.
> שמואל-א כז ט: והכה דוד את הארץ ולא יחיה איש ואשה; ולקח צאן ובקר וחמרים וגמלים ובגדים וישב ויבא אל אכיש.
> שמואל-א כז י: ויאמר אכיש אל פשטתם היום; ויאמר דוד על נגב יהודה ועל נגב הירחמאלי ואל נגב הקיני.
> שמואל-א כז יא: ואיש ואשה לא יחיה דוד להביא גת לאמר פן יגדו עלינו לאמר:  כה עשה דוד וכה משפטו כל הימים אשר ישב בשדה פלשתים.
> שמואל-א כז יב: ויאמן אכיש בדוד לאמר:  הבאש הבאיש בעמו בישראל והיה לי לעבד עולם.
> שמואל-א כח א: ויהי בימים ההם ויקבצו פלשתים את מחניהם לצבא להלחם בישראל; ויאמר אכיש אל דוד ידע תדע כי אתי תצא במחנה אתה ואנשיך.
> שמואל-א כח ב: ויאמר דוד אל אכיש לכן אתה תדע את אשר יעשה עבדך; ויאמר אכיש אל דוד לכן שמר לראשי אשימך כל הימים.
> שמואל-א כח ג: ושמואל מת ויספדו לו כל ישראל ויקברהו ברמה ובעירו; ושאול הסיר האבות ואת הידענים מהארץ.
> שמואל-א כח ד: ויקבצו פלשתים ויבאו ויחנו בשונם; ויקבץ שאול את כל ישראל ויחנו בגלבע.
> שמואל-א כח ה: וירא שאול את מחנה פלשתים; וירא ויחרד לבו מאד.
> שמואל-א כח ו: וישאל שאול ביהוה ולא ענהו יהוה גם בחלמות גם באורים גם בנביאם.
> שמואל-א כח ז: ויאמר שאול לעבדיו בקשו לי אשת בעלת אוב ואלכה אליה ואדרשה בה; ויאמרו עבדיו אליו הנה אשת בעלת אוב בעין דור.
> שמואל-א כח ח: ויתחפש שאול וילבש בגדים אחרים וילך הוא ושני אנשים עמו ויבאו אל האשה לילה; ויאמר קסומי (קסמי) נא לי באוב והעלי לי את אשר אמר אליך.
> שמואל-א כח ט: ותאמר האשה אליו הנה אתה ידעת את אשר עשה שאול אשר הכרית את האבות ואת הידעני מן הארץ; ולמה אתה מתנקש בנפשי להמיתני.
> שמואל-א כח י: וישבע לה שאול ביהוה לאמר:  חי יהוה אם יקרך עון בדבר הזה.
> שמואל-א כח יא: ותאמר האשה את מי אעלה לך; ויאמר את שמואל העלי לי.
> שמואל-א כח יב: ותרא האשה את שמואל ותזעק בקול גדול; ותאמר האשה אל שאול לאמר למה רמיתני ואתה שאול.
> שמואל-א כח יג: ויאמר לה המלך אל תיראי כי מה ראית; ותאמר האשה אל שאול אלהים ראיתי עלים מן הארץ.
> שמואל-א כח יד: ויאמר לה מה תארו ותאמר איש זקן עלה והוא עטה מעיל; וידע שאול כי שמואל הוא ויקד אפים ארצה וישתחו.
> שמואל-א כח טו: ויאמר שמואל אל שאול למה הרגזתני להעלות אתי; ויאמר שאול צר לי מאד ופלשתים נלחמים בי ואלהים סר מעלי ולא ענני עוד גם ביד הנביאים גם בחלמות ואקראה לך להודיעני מה אעשה.
> שמואל-א כח טז: ויאמר שמואל ולמה תשאלני:  ויהוה סר מעליך ויהי ערך.
> שמואל-א כח יז: ויעש יהוה לו כאשר דבר בידי; ויקרע יהוה את הממלכה מידך ויתנה לרעך לדוד.
> שמואל-א כח יח: כאשר לא שמעת בקול יהוה ולא עשית חרון אפו בעמלק; על כן הדבר הזה עשה לך יהוה היום הזה.
> שמואל-א כח יט: ויתן יהוה גם את ישראל עמך ביד פלשתים ומחר אתה ובניך עמי; גם את מחנה ישראל יתן יהוה ביד פלשתים.
> שמואל-א כח כ: וימהר שאול ויפל מלא קומתו ארצה וירא מאד מדברי שמואל; גם כח לא היה בו כי לא אכל לחם כל היום וכל הלילה.
> שמואל-א כח כא: ותבוא האשה אל שאול ותרא כי נבהל מאד; ותאמר אליו הנה שמעה שפחתך בקולך ואשים נפשי בכפי ואשמע את דבריך אשר דברת אלי.
> שמואל-א כח כב: ועתה שמע נא גם אתה בקול שפחתך ואשמה לפניך פת לחם ואכול; ויהי בך כח כי תלך בדרך.
> שמואל-א כח כג: וימאן ויאמר לא אכל ויפרצו בו עבדיו וגם האשה וישמע לקלם; ויקם מהארץ וישב אל המטה.
> שמואל-א כח כד: ולאשה עגל מרבק בבית ותמהר ותזבחהו; ותקח קמח ותלש ותפהו מצות.
> שמואל-א כח כה: ותגש לפני שאול ולפני עבדיו ויאכלו; ויקמו וילכו בלילה ההוא.
> שמואל-א כט א: ויקבצו פלשתים את כל מחניהם אפקה; וישראל חנים בעין אשר ביזרעאל.
> שמואל-א כט ב: וסרני פלשתים עברים למאות ולאלפים; ודוד ואנשיו עברים באחרנה עם אכיש.
> שמואל-א כט ג: ויאמרו שרי פלשתים מה העברים האלה; ויאמר אכיש אל שרי פלשתים הלוא זה דוד עבד שאול מלך ישראל אשר היה אתי זה ימים או זה שנים ולא מצאתי בו מאומה מיום נפלו עד היום הזה.
> שמואל-א כט ד: ויקצפו עליו שרי פלשתים ויאמרו לו שרי פלשתים השב את האיש וישב אל מקומו אשר הפקדתו שם ולא ירד עמנו במלחמה ולא יהיה לנו לשטן במלחמה; ובמה יתרצה זה אל אדניו הלוא בראשי האנשים ההם.
> שמואל-א כט ה: הלוא זה דוד אשר יענו לו במחלות לאמר:  הכה שאול באלפיו ודוד ברבבתו.
> שמואל-א כט ו: ויקרא אכיש אל דוד ויאמר אליו חי יהוה כי ישר אתה וטוב בעיני צאתך ובאך אתי במחנה כי לא מצאתי בך רעה מיום באך אלי עד היום הזה; ובעיני הסרנים לא טוב אתה.
> שמואל-א כט ז: ועתה שוב ולך בשלום; ולא תעשה רע בעיני סרני פלשתים.
> שמואל-א כט ח: ויאמר דוד אל אכיש כי מה עשיתי ומה מצאת בעבדך מיום אשר הייתי לפניך עד היום הזה:  כי לא אבוא ונלחמתי באיבי אדני המלך.
> שמואל-א כט ט: ויען אכיש ויאמר אל דוד ידעתי כי טוב אתה בעיני כמלאך אלהים; אך שרי פלשתים אמרו לא יעלה עמנו במלחמה.
> שמואל-א כט י: ועתה השכם בבקר ועבדי אדניך אשר באו אתך; והשכמתם בבקר ואור לכם ולכו.
> שמואל-א כט יא: וישכם דוד הוא ואנשיו ללכת בבקר לשוב אל ארץ פלשתים; ופלשתים עלו יזרעאל.
> שמואל-א ל א: ויהי בבא דוד ואנשיו צקלג ביום השלישי; ועמלקי פשטו אל נגב ואל צקלג ויכו את צקלג וישרפו אתה באש.
> שמואל-א ל ב: וישבו את הנשים אשר בה מקטן ועד גדול לא המיתו איש; וינהגו וילכו לדרכם.
> שמואל-א ל ג: ויבא דוד ואנשיו אל העיר והנה שרופה באש; ונשיהם ובניהם ובנתיהם נשבו.
> שמואל-א ל ד: וישא דוד והעם אשר אתו את קולם ויבכו:  עד אשר אין בהם כח לבכות.
> שמואל-א ל ה: ושתי נשי דוד נשבו אחינעם היזרעלית ואביגיל אשת נבל הכרמלי.
> שמואל-א ל ו: ותצר לדוד מאד כי אמרו העם לסקלו כי מרה נפש כל העם איש על בנו ועל בנתיו; ויתחזק דוד ביהוה אלהיו.
> שמואל-א ל ז: ויאמר דוד אל אביתר הכהן בן אחימלך הגישה נא לי האפוד; ויגש אביתר את האפוד אל דוד.
> שמואל-א ל ח: וישאל דוד ביהוה לאמר ארדף אחרי הגדוד הזה האשגנו; ויאמר לו רדף כי השג תשיג והצל תציל.
> שמואל-א ל ט: וילך דוד הוא ושש מאות איש אשר אתו ויבאו עד נחל הבשור; והנותרים עמדו.
> שמואל-א ל י: וירדף דוד הוא וארבע מאות איש; ויעמדו מאתים איש אשר פגרו מעבר את נחל הבשור.
> שמואל-א ל יא: וימצאו איש מצרי בשדה ויקחו אתו אל דוד; ויתנו לו לחם ויאכל וישקהו מים.
> שמואל-א ל יב: ויתנו לו פלח דבלה ושני צמקים ויאכל ותשב רוחו אליו:  כי לא אכל לחם ולא שתה מים שלשה ימים ושלשה לילות.
> שמואל-א ל יג: ויאמר לו דוד למי אתה ואי מזה אתה; ויאמר נער מצרי אנכי עבד לאיש עמלקי ויעזבני אדני כי חליתי היום שלשה.
> שמואל-א ל יד: אנחנו פשטנו נגב הכרתי ועל אשר ליהודה ועל נגב כלב; ואת צקלג שרפנו באש.
> שמואל-א ל טו: ויאמר אליו דוד התורדני אל הגדוד הזה; ויאמר השבעה לי באלהים אם תמיתני ואם תסגרני ביד אדני ואורדך אל הגדוד הזה.
> שמואל-א ל טז: וירדהו והנה נטשים על פני כל הארץ; אכלים ושתים וחגגים בכל השלל הגדול אשר לקחו מארץ פלשתים ומארץ יהודה.
> שמואל-א ל יז: ויכם דוד מהנשף ועד הערב למחרתם; ולא נמלט מהם איש כי אם ארבע מאות איש נער אשר רכבו על הגמלים וינסו.
> שמואל-א ל יח: ויצל דוד את כל אשר לקחו עמלק; ואת שתי נשיו הציל דוד.
> שמואל-א ל יט: ולא נעדר להם מן הקטן ועד הגדול ועד בנים ובנות ומשלל ועד כל אשר לקחו להם:  הכל השיב דוד.
> שמואל-א ל כ: ויקח דוד את כל הצאן והבקר; נהגו לפני המקנה ההוא ויאמרו זה שלל דוד.
> שמואל-א ל כא: ויבא דוד אל מאתים האנשים אשר פגרו מלכת אחרי דוד וישיבם בנחל הבשור ויצאו לקראת דוד ולקראת העם אשר אתו; ויגש דוד את העם וישאל להם לשלום.
> שמואל-א ל כב: ויען כל איש רע ובליעל מהאנשים אשר הלכו עם דוד ויאמרו יען אשר לא הלכו עמי לא נתן להם מהשלל אשר הצלנו:  כי אם איש את אשתו ואת בניו וינהגו וילכו.
> שמואל-א ל כג: ויאמר דוד לא תעשו כן אחי:  את אשר נתן יהוה לנו וישמר אתנו ויתן את הגדוד הבא עלינו בידנו.
> שמואל-א ל כד: ומי ישמע לכם לדבר הזה:  כי כחלק הירד במלחמה וכחלק הישב על הכלים יחדו יחלקו.
> שמואל-א ל כה: ויהי מהיום ההוא ומעלה; וישמה לחק ולמשפט לישראל עד היום הזה.
> שמואל-א ל כו: ויבא דוד אל צקלג וישלח מהשלל לזקני יהודה לרעהו לאמר:  הנה לכם ברכה משלל איבי יהוה.
> שמואל-א ל כז: לאשר בבית אל    ולאשר ברמות נגב    ולאשר ביתר.
> שמואל-א ל כח: ולאשר בערער    ולאשר בשפמות    ולאשר באשתמע.
> שמואל-א ל כט: ולאשר ברכל    ולאשר בערי הירחמאלי    ולאשר בערי הקיני.
> שמואל-א ל ל: ולאשר בחרמה    ולאשר בבור עשן    ולאשר בעתך.
> שמואל-א ל לא: ולאשר בחברון; ולכל המקמות אשר התהלך שם דוד הוא ואנשיו.
> שמואל-א לא א: ופלשתים נלחמים בישראל; וינסו אנשי ישראל מפני פלשתים ויפלו חללים בהר הגלבע.
> שמואל-א לא ב: וידבקו פלשתים את שאול ואת בניו; ויכו פלשתים את יהונתן ואת אבינדב ואת מלכישוע בני שאול.
> שמואל-א לא ג: ותכבד המלחמה אל שאול וימצאהו המורים אנשים בקשת; ויחל מאד מהמורים.
> שמואל-א לא ד: ויאמר שאול לנשא כליו שלף חרבך ודקרני בה פן יבואו הערלים האלה ודקרני והתעללו בי ולא אבה נשא כליו כי ירא מאד; ויקח שאול את החרב ויפל עליה.
> שמואל-א לא ה: וירא נשא כליו כי מת שאול; ויפל גם הוא על חרבו וימת עמו.
> שמואל-א לא ו: וימת שאול ושלשת בניו ונשא כליו גם כל אנשיו ביום ההוא יחדו.
> שמואל-א לא ז: ויראו אנשי ישראל אשר בעבר העמק ואשר בעבר הירדן כי נסו אנשי ישראל וכי מתו שאול ובניו; ויעזבו את הערים וינסו ויבאו פלשתים וישבו בהן.
> שמואל-א לא ח: ויהי ממחרת ויבאו פלשתים לפשט את החללים; וימצאו את שאול ואת שלשת בניו נפלים בהר הגלבע.
> שמואל-א לא ט: ויכרתו את ראשו ויפשטו את כליו; וישלחו בארץ פלשתים סביב לבשר בית עצביהם ואת העם.
> שמואל-א לא י: וישימו את כליו בית עשתרות; ואת גויתו תקעו בחומת בית שן.
> שמואל-א לא יא: וישמעו אליו ישבי יביש גלעד את אשר עשו פלשתים לשאול.
> שמואל-א לא יב: ויקומו כל איש חיל וילכו כל הלילה ויקחו את גוית שאול ואת גוית בניו מחומת בית שן; ויבאו יבשה וישרפו אתם שם.
> שמואל-א לא יג: ויקחו את עצמתיהם ויקברו תחת האשל ביבשה; ויצמו שבעת ימים.
