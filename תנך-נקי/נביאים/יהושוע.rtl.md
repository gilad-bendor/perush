> יהושוע א א: ויהי אחרי מות משה עבד יהוה; ויאמר יהוה אל יהושע בן נון משרת משה לאמר.
> יהושוע א ב: משה עבדי מת; ועתה קום עבר את הירדן הזה אתה וכל העם הזה אל הארץ אשר אנכי נתן להם לבני ישראל.
> יהושוע א ג: כל מקום אשר תדרך כף רגלכם בו לכם נתתיו:  כאשר דברתי אל משה.
> יהושוע א ד: מהמדבר והלבנון הזה ועד הנהר הגדול נהר פרת כל ארץ החתים ועד הים הגדול מבוא השמש יהיה גבולכם.
> יהושוע א ה: לא יתיצב איש לפניך כל ימי חייך:  כאשר הייתי עם משה אהיה עמך לא ארפך ולא אעזבך.
> יהושוע א ו: חזק ואמץ:  כי אתה תנחיל את העם הזה את הארץ אשר נשבעתי לאבותם לתת להם.
> יהושוע א ז: רק חזק ואמץ מאד לשמר לעשות ככל התורה אשר צוך משה עבדי אל תסור ממנו ימין ושמאול:  למען תשכיל בכל אשר תלך.
> יהושוע א ח: לא ימוש ספר התורה הזה מפיך והגית בו יומם ולילה למען תשמר לעשות ככל הכתוב בו:  כי אז תצליח את דרכך ואז תשכיל.
> יהושוע א ט: הלוא צויתיך חזק ואמץ אל תערץ ואל תחת:  כי עמך יהוה אלהיך בכל אשר תלך.
> יהושוע א י: ויצו יהושע את שטרי העם לאמר.
> יהושוע א יא: עברו בקרב המחנה וצוו את העם לאמר הכינו לכם צידה:  כי בעוד שלשת ימים אתם עברים את הירדן הזה לבוא לרשת את הארץ אשר יהוה אלהיכם נתן לכם לרשתה.
> יהושוע א יב: ולראובני ולגדי ולחצי שבט המנשה אמר יהושע לאמר.
> יהושוע א יג: זכור את הדבר אשר צוה אתכם משה עבד יהוה לאמר:  יהוה אלהיכם מניח לכם ונתן לכם את הארץ הזאת.
> יהושוע א יד: נשיכם טפכם ומקניכם ישבו בארץ אשר נתן לכם משה בעבר הירדן; ואתם תעברו חמשים לפני אחיכם כל גבורי החיל ועזרתם אותם.
> יהושוע א טו: עד אשר יניח יהוה לאחיכם ככם וירשו גם המה את הארץ אשר יהוה אלהיכם נתן להם; ושבתם לארץ ירשתכם וירשתם אותה אשר נתן לכם משה עבד יהוה בעבר הירדן מזרח השמש.
> יהושוע א טז: ויענו את יהושע לאמר:  כל אשר צויתנו נעשה ואל כל אשר תשלחנו נלך.
> יהושוע א יז: ככל אשר שמענו אל משה כן נשמע אליך:  רק יהיה יהוה אלהיך עמך כאשר היה עם משה.
> יהושוע א יח: כל איש אשר ימרה את פיך ולא ישמע את דבריך לכל אשר תצונו יומת:  רק חזק ואמץ.
> יהושוע ב א: וישלח יהושע בן נון מן השטים שנים אנשים מרגלים חרש לאמר לכו ראו את הארץ ואת יריחו; וילכו ויבאו בית אשה זונה ושמה רחב וישכבו שמה.
> יהושוע ב ב: ויאמר למלך יריחו לאמר:  הנה אנשים באו הנה הלילה מבני ישראל לחפר את הארץ.
> יהושוע ב ג: וישלח מלך יריחו אל רחב לאמר:  הוציאי האנשים הבאים אליך אשר באו לביתך כי לחפר את כל הארץ באו.
> יהושוע ב ד: ותקח האשה את שני האנשים ותצפנו; ותאמר כן באו אלי האנשים ולא ידעתי מאין המה.
> יהושוע ב ה: ויהי השער לסגור בחשך והאנשים יצאו לא ידעתי אנה הלכו האנשים; רדפו מהר אחריהם כי תשיגום.
> יהושוע ב ו: והיא העלתם הגגה; ותטמנם בפשתי העץ הערכות לה על הגג.
> יהושוע ב ז: והאנשים רדפו אחריהם דרך הירדן על המעברות; והשער סגרו אחרי כאשר יצאו הרדפים אחריהם.
> יהושוע ב ח: והמה טרם ישכבון; והיא עלתה עליהם על הגג.
> יהושוע ב ט: ותאמר אל האנשים ידעתי כי נתן יהוה לכם את הארץ; וכי נפלה אימתכם עלינו וכי נמגו כל ישבי הארץ מפניכם.
> יהושוע ב י: כי שמענו את אשר הוביש יהוה את מי ים סוף מפניכם בצאתכם ממצרים; ואשר עשיתם לשני מלכי האמרי אשר בעבר הירדן לסיחן ולעוג אשר החרמתם אותם.
> יהושוע ב יא: ונשמע וימס לבבנו ולא קמה עוד רוח באיש מפניכם:  כי יהוה אלהיכם הוא אלהים בשמים ממעל ועל הארץ מתחת.
> יהושוע ב יב: ועתה השבעו נא לי ביהוה כי עשיתי עמכם חסד; ועשיתם גם אתם עם בית אבי חסד ונתתם לי אות אמת.
> יהושוע ב יג: והחיתם את אבי ואת אמי ואת אחי ואת אחותי (אחיותי) ואת כל אשר להם; והצלתם את נפשתינו ממות.
> יהושוע ב יד: ויאמרו לה האנשים נפשנו תחתיכם למות אם לא תגידו את דברנו זה; והיה בתת יהוה לנו את הארץ ועשינו עמך חסד ואמת.
> יהושוע ב טו: ותורדם בחבל בעד החלון:  כי ביתה בקיר החומה ובחומה היא יושבת.
> יהושוע ב טז: ותאמר להם ההרה לכו פן יפגעו בכם הרדפים; ונחבתם שמה שלשת ימים עד שוב הרדפים ואחר תלכו לדרככם.
> יהושוע ב יז: ויאמרו אליה האנשים:  נקים אנחנו משבעתך הזה אשר השבעתנו.
> יהושוע ב יח: הנה אנחנו באים בארץ; את תקות חוט השני הזה תקשרי בחלון אשר הורדתנו בו ואת אביך ואת אמך ואת אחיך ואת כל בית אביך תאספי אליך הביתה.
> יהושוע ב יט: והיה כל אשר יצא מדלתי ביתך החוצה דמו בראשו ואנחנו נקים; וכל אשר יהיה אתך בבית דמו בראשנו אם יד תהיה בו.
> יהושוע ב כ: ואם תגידי את דברנו זה והיינו נקים משבעתך אשר השבעתנו.
> יהושוע ב כא: ותאמר כדבריכם כן הוא ותשלחם וילכו; ותקשר את תקות השני בחלון.
> יהושוע ב כב: וילכו ויבאו ההרה וישבו שם שלשת ימים עד שבו הרדפים; ויבקשו הרדפים בכל הדרך ולא מצאו.
> יהושוע ב כג: וישבו שני האנשים וירדו מההר ויעברו ויבאו אל יהושע בן נון; ויספרו לו את כל המצאות אותם.
> יהושוע ב כד: ויאמרו אל יהושע כי נתן יהוה בידנו את כל הארץ; וגם נמגו כל ישבי הארץ מפנינו.
> יהושוע ג א: וישכם יהושע בבקר ויסעו מהשטים ויבאו עד הירדן הוא וכל בני ישראל; וילנו שם טרם יעברו.
> יהושוע ג ב: ויהי מקצה שלשת ימים; ויעברו השטרים בקרב המחנה.
> יהושוע ג ג: ויצוו את העם לאמר כראתכם את ארון ברית יהוה אלהיכם והכהנים הלוים נשאים אתו ואתם תסעו ממקומכם והלכתם אחריו.
> יהושוע ג ד: אך רחוק יהיה ביניכם ובניו כאלפים אמה במדה:  אל תקרבו אליו למען אשר תדעו את הדרך אשר תלכו בה כי לא עברתם בדרך מתמול שלשום.
> יהושוע ג ה: ויאמר יהושע אל העם התקדשו:  כי מחר יעשה יהוה בקרבכם נפלאות.
> יהושוע ג ו: ויאמר יהושע אל הכהנים לאמר שאו את ארון הברית ועברו לפני העם; וישאו את ארון הברית וילכו לפני העם.
> יהושוע ג ז: ויאמר יהוה אל יהושע היום הזה אחל גדלך בעיני כל ישראל:  אשר ידעון כי כאשר הייתי עם משה אהיה עמך.
> יהושוע ג ח: ואתה תצוה את הכהנים נשאי ארון הברית לאמר:  כבאכם עד קצה מי הירדן בירדן תעמדו.
> יהושוע ג ט: ויאמר יהושע אל בני ישראל:  גשו הנה ושמעו את דברי יהוה אלהיכם.
> יהושוע ג י: ויאמר יהושע בזאת תדעון כי אל חי בקרבכם; והורש יוריש מפניכם את הכנעני ואת החתי ואת החוי ואת הפרזי ואת הגרגשי והאמרי והיבוסי.
> יהושוע ג יא: הנה ארון הברית אדון כל הארץ עבר לפניכם בירדן.
> יהושוע ג יב: ועתה קחו לכם שני עשר איש משבטי ישראל איש אחד איש אחד לשבט.
> יהושוע ג יג: והיה כנוח כפות רגלי הכהנים נשאי ארון יהוה אדון כל הארץ במי הירדן מי הירדן יכרתון המים הירדים מלמעלה; ויעמדו נד אחד.
> יהושוע ג יד: ויהי בנסע העם מאהליהם לעבר את הירדן; והכהנים נשאי הארון הברית לפני העם.
> יהושוע ג טו: וכבוא נשאי הארון עד הירדן ורגלי הכהנים נשאי הארון נטבלו בקצה המים; והירדן מלא על כל גדותיו כל ימי קציר.
> יהושוע ג טז: ויעמדו המים הירדים מלמעלה קמו נד אחד הרחק מאד באדם (מאדם) העיר אשר מצד צרתן והירדים על ים הערבה ים המלח תמו נכרתו; והעם עברו נגד יריחו.
> יהושוע ג יז: ויעמדו הכהנים נשאי הארון ברית יהוה בחרבה בתוך הירדן הכן; וכל ישראל עברים בחרבה עד אשר תמו כל הגוי לעבר את הירדן.
> יהושוע ד א: ויהי כאשר תמו כל הגוי לעבור את הירדן; ויאמר יהוה אל יהושע לאמר.
> יהושוע ד ב: קחו לכם מן העם שנים עשר אנשים איש אחד איש אחד משבט.
> יהושוע ד ג: וצוו אותם לאמר שאו לכם מזה מתוך הירדן ממצב רגלי הכהנים הכין שתים עשרה אבנים; והעברתם אותם עמכם והנחתם אותם במלון אשר תלינו בו הלילה.
> יהושוע ד ד: ויקרא יהושע אל שנים העשר איש אשר הכין מבני ישראל איש אחד איש אחד משבט.
> יהושוע ד ה: ויאמר להם יהושע עברו לפני ארון יהוה אלהיכם אל תוך הירדן; והרימו לכם איש אבן אחת על שכמו למספר שבטי בני ישראל.
> יהושוע ד ו: למען תהיה זאת אות בקרבכם:  כי ישאלון בניכם מחר לאמר מה האבנים האלה לכם.
> יהושוע ד ז: ואמרתם להם אשר נכרתו מימי הירדן מפני ארון ברית יהוה בעברו בירדן נכרתו מי הירדן; והיו האבנים האלה לזכרון לבני ישראל עד עולם.
> יהושוע ד ח: ויעשו כן בני ישראל כאשר צוה יהושע וישאו שתי עשרה אבנים מתוך הירדן כאשר דבר יהוה אל יהושע למספר שבטי בני ישראל; ויעברום עמם אל המלון וינחום שם.
> יהושוע ד ט: ושתים עשרה אבנים הקים יהושע בתוך הירדן תחת מצב רגלי הכהנים נשאי ארון הברית; ויהיו שם עד היום הזה.
> יהושוע ד י: והכהנים נשאי הארון עמדים בתוך הירדן עד תם כל הדבר אשר צוה יהוה את יהושע לדבר אל העם ככל אשר צוה משה את יהושע; וימהרו העם ויעברו.
> יהושוע ד יא: ויהי כאשר תם כל העם לעבור; ויעבר ארון יהוה והכהנים לפני העם.
> יהושוע ד יב: ויעברו בני ראובן ובני גד וחצי שבט המנשה חמשים לפני בני ישראל כאשר דבר אליהם משה.
> יהושוע ד יג: כארבעים אלף חלוצי הצבא עברו לפני יהוה למלחמה אל ערבות יריחו.
> יהושוע ד יד: ביום ההוא גדל יהוה את יהושע בעיני כל ישראל; ויראו אתו כאשר יראו את משה כל ימי חייו.
> יהושוע ד טו: ויאמר יהוה אל יהושע לאמר.
> יהושוע ד טז: צוה את הכהנים נשאי ארון העדות; ויעלו מן הירדן.
> יהושוע ד יז: ויצו יהושע את הכהנים לאמר:  עלו מן הירדן.
> יהושוע ד יח: ויהי בעלות (כעלות) הכהנים נשאי ארון ברית יהוה מתוך הירדן נתקו כפות רגלי הכהנים אל החרבה; וישבו מי הירדן למקומם וילכו כתמול שלשום על כל גדותיו.
> יהושוע ד יט: והעם עלו מן הירדן בעשור לחדש הראשון; ויחנו בגלגל בקצה מזרח יריחו.
> יהושוע ד כ: ואת שתים עשרה האבנים האלה אשר לקחו מן הירדן הקים יהושע בגלגל.
> יהושוע ד כא: ויאמר אל בני ישראל לאמר:  אשר ישאלון בניכם מחר את אבותם לאמר מה האבנים האלה.
> יהושוע ד כב: והודעתם את בניכם לאמר:  ביבשה עבר ישראל את הירדן הזה.
> יהושוע ד כג: אשר הוביש יהוה אלהיכם את מי הירדן מפניכם עד עברכם:  כאשר עשה יהוה אלהיכם לים סוף אשר הוביש מפנינו עד עברנו.
> יהושוע ד כד: למען דעת כל עמי הארץ את יד יהוה כי חזקה היא למען יראתם את יהוה אלהיכם כל הימים.
> יהושוע ה א: ויהי כשמע כל מלכי האמרי אשר בעבר הירדן ימה וכל מלכי הכנעני אשר על הים את אשר הוביש יהוה את מי הירדן מפני בני ישראל עד עברנו (עברם); וימס לבבם ולא היה בם עוד רוח מפני בני ישראל.
> יהושוע ה ב: בעת ההיא אמר יהוה אל יהושע עשה לך חרבות צרים; ושוב מל את בני ישראל שנית.
> יהושוע ה ג: ויעש לו יהושע חרבות צרים; וימל את בני ישראל אל גבעת הערלות.
> יהושוע ה ד: וזה הדבר אשר מל יהושע:  כל העם היצא ממצרים הזכרים כל אנשי המלחמה מתו במדבר בדרך בצאתם ממצרים.
> יהושוע ה ה: כי מלים היו כל העם היצאים; וכל העם הילדים במדבר בדרך בצאתם ממצרים לא מלו.
> יהושוע ה ו: כי ארבעים שנה הלכו בני ישראל במדבר עד תם כל הגוי אנשי המלחמה היצאים ממצרים אשר לא שמעו בקול יהוה:  אשר נשבע יהוה להם לבלתי הראותם את הארץ אשר נשבע יהוה לאבותם לתת לנו ארץ זבת חלב ודבש.
> יהושוע ה ז: ואת בניהם הקים תחתם אתם מל יהושע:  כי ערלים היו כי לא מלו אותם בדרך.
> יהושוע ה ח: ויהי כאשר תמו כל הגוי להמול; וישבו תחתם במחנה עד חיותם.
> יהושוע ה ט: ויאמר יהוה אל יהושע היום גלותי את חרפת מצרים מעליכם; ויקרא שם המקום ההוא גלגל עד היום הזה.
> יהושוע ה י: ויחנו בני ישראל בגלגל; ויעשו את הפסח בארבעה עשר יום לחדש בערב בערבות יריחו.
> יהושוע ה יא: ויאכלו מעבור הארץ ממחרת הפסח מצות וקלוי:  בעצם היום הזה.
> יהושוע ה יב: וישבת המן ממחרת באכלם מעבור הארץ ולא היה עוד לבני ישראל מן; ויאכלו מתבואת ארץ כנען בשנה ההיא.
> יהושוע ה יג: ויהי בהיות יהושע ביריחו וישא עיניו וירא והנה איש עמד לנגדו וחרבו שלופה בידו; וילך יהושע אליו ויאמר לו הלנו אתה אם לצרינו.
> יהושוע ה יד: ויאמר לא כי אני שר צבא יהוה עתה באתי; ויפל יהושע אל פניו ארצה וישתחו ויאמר לו מה אדני מדבר אל עבדו.
> יהושוע ה טו: ויאמר שר צבא יהוה אל יהושע של נעלך מעל רגלך כי המקום אשר אתה עמד עליו קדש הוא; ויעש יהושע כן.
> יהושוע ו א: ויריחו סגרת ומסגרת מפני בני ישראל:  אין יוצא ואין בא.
> יהושוע ו ב: ויאמר יהוה אל יהושע ראה נתתי בידך את יריחו ואת מלכה גבורי החיל.
> יהושוע ו ג: וסבתם את העיר כל אנשי המלחמה הקיף את העיר פעם אחת; כה תעשה ששת ימים.
> יהושוע ו ד: ושבעה כהנים ישאו שבעה שופרות היובלים לפני הארון וביום השביעי תסבו את העיר שבע פעמים; והכהנים יתקעו בשופרות.
> יהושוע ו ה: והיה במשך בקרן היובל בשמעכם (כשמעכם) את קול השופר יריעו כל העם תרועה גדולה; ונפלה חומת העיר תחתיה ועלו העם איש נגדו.
> יהושוע ו ו: ויקרא יהושע בן נון אל הכהנים ויאמר אלהם שאו את ארון הברית; ושבעה כהנים ישאו שבעה שופרות יובלים לפני ארון יהוה.
> יהושוע ו ז: ויאמרו (ויאמר) אל העם עברו וסבו את העיר; והחלוץ יעבר לפני ארון יהוה.
> יהושוע ו ח: ויהי כאמר יהושע אל העם ושבעה הכהנים נשאים שבעה שופרות היובלים לפני יהוה עברו ותקעו בשופרות; וארון ברית יהוה הלך אחריהם.
> יהושוע ו ט: והחלוץ הלך לפני הכהנים תקעו (תקעי) השופרות; והמאסף הלך אחרי הארון הלוך ותקוע בשופרות.
> יהושוע ו י: ואת העם צוה יהושע לאמר לא תריעו ולא תשמיעו את קולכם ולא יצא מפיכם דבר:  עד יום אמרי אליכם הריעו והריעתם.
> יהושוע ו יא: ויסב ארון יהוה את העיר הקף פעם אחת; ויבאו המחנה וילינו במחנה.
> יהושוע ו יב: וישכם יהושע בבקר; וישאו הכהנים את ארון יהוה.
> יהושוע ו יג: ושבעה הכהנים נשאים שבעה שופרות היבלים לפני ארון יהוה הלכים הלוך ותקעו בשופרות; והחלוץ הלך לפניהם והמאסף הלך אחרי ארון יהוה הולך (הלוך) ותקוע בשופרות.
> יהושוע ו יד: ויסבו את העיר ביום השני פעם אחת וישבו המחנה; כה עשו ששת ימים.
> יהושוע ו טו: ויהי ביום השביעי וישכמו כעלות השחר ויסבו את העיר כמשפט הזה שבע פעמים:  רק ביום ההוא סבבו את העיר שבע פעמים.
> יהושוע ו טז: ויהי בפעם השביעית תקעו הכהנים בשופרות; ויאמר יהושע אל העם הריעו כי נתן יהוה לכם את העיר.
> יהושוע ו יז: והיתה העיר חרם היא וכל אשר בה ליהוה:  רק רחב הזונה תחיה היא וכל אשר אתה בבית כי החבאתה את המלאכים אשר שלחנו.
> יהושוע ו יח: ורק אתם שמרו מן החרם פן תחרימו ולקחתם מן החרם; ושמתם את מחנה ישראל לחרם ועכרתם אותו.
> יהושוע ו יט: וכל כסף וזהב וכלי נחשת וברזל קדש הוא ליהוה:  אוצר יהוה יבוא.
> יהושוע ו כ: וירע העם ויתקעו בשפרות; ויהי כשמע העם את קול השופר ויריעו העם תרועה גדולה ותפל החומה תחתיה ויעל העם העירה איש נגדו וילכדו את העיר.
> יהושוע ו כא: ויחרימו את כל אשר בעיר מאיש ועד אשה מנער ועד זקן; ועד שור ושה וחמור לפי חרב.
> יהושוע ו כב: ולשנים האנשים המרגלים את הארץ אמר יהושע באו בית האשה הזונה; והוציאו משם את האשה ואת כל אשר לה כאשר נשבעתם לה.
> יהושוע ו כג: ויבאו הנערים המרגלים ויציאו את רחב ואת אביה ואת אמה ואת אחיה ואת כל אשר לה ואת כל משפחותיה הוציאו; ויניחום מחוץ למחנה ישראל.
> יהושוע ו כד: והעיר שרפו באש וכל אשר בה:  רק הכסף והזהב וכלי הנחשת והברזל נתנו אוצר בית יהוה.
> יהושוע ו כה: ואת רחב הזונה ואת בית אביה ואת כל אשר לה החיה יהושע ותשב בקרב ישראל עד היום הזה:  כי החביאה את המלאכים אשר שלח יהושע לרגל את יריחו.
> יהושוע ו כו: וישבע יהושע בעת ההיא לאמר:  ארור האיש לפני יהוה אשר יקום ובנה את העיר הזאת את יריחו בבכרו ייסדנה ובצעירו יציב דלתיה.
> יהושוע ו כז: ויהי יהוה את יהושע; ויהי שמעו בכל הארץ.
> יהושוע ז א: וימעלו בני ישראל מעל בחרם; ויקח עכן בן כרמי בן זבדי בן זרח למטה יהודה מן החרם ויחר אף יהוה בבני ישראל.
> יהושוע ז ב: וישלח יהושע אנשים מיריחו העי אשר עם בית און מקדם לבית אל ויאמר אליהם לאמר עלו ורגלו את הארץ; ויעלו האנשים וירגלו את העי.
> יהושוע ז ג: וישבו אל יהושע ויאמרו אליו אל יעל כל העם כאלפים איש או כשלשת אלפים איש יעלו ויכו את העי; אל תיגע שמה את כל העם כי מעט המה.
> יהושוע ז ד: ויעלו מן העם שמה כשלשת אלפים איש; וינסו לפני אנשי העי.
> יהושוע ז ה: ויכו מהם אנשי העי כשלשים וששה איש וירדפום לפני השער עד השברים ויכום במורד; וימס לבב העם ויהי למים.
> יהושוע ז ו: ויקרע יהושע שמלתיו ויפל על פניו ארצה לפני ארון יהוה עד הערב הוא וזקני ישראל; ויעלו עפר על ראשם.
> יהושוע ז ז: ויאמר יהושע אהה אדני יהוה למה העברת העביר את העם הזה את הירדן לתת אתנו ביד האמרי להאבידנו; ולו הואלנו ונשב בעבר הירדן.
> יהושוע ז ח: בי אדני:  מה אמר אחרי אשר הפך ישראל ערף לפני איביו.
> יהושוע ז ט: וישמעו הכנעני וכל ישבי הארץ ונסבו עלינו והכריתו את שמנו מן הארץ; ומה תעשה לשמך הגדול.
> יהושוע ז י: ויאמר יהוה אל יהושע קם לך; למה זה אתה נפל על פניך.
> יהושוע ז יא: חטא ישראל וגם עברו את בריתי אשר צויתי אותם; וגם לקחו מן החרם וגם גנבו וגם כחשו וגם שמו בכליהם.
> יהושוע ז יב: ולא יכלו בני ישראל לקום לפני איביהם ערף יפנו לפני איביהם כי היו לחרם; לא אוסיף להיות עמכם אם לא תשמידו החרם מקרבכם.
> יהושוע ז יג: קם קדש את העם ואמרת התקדשו למחר:  כי כה אמר יהוה אלהי ישראל חרם בקרבך ישראל לא תוכל לקום לפני איביך עד הסירכם החרם מקרבכם.
> יהושוע ז יד: ונקרבתם בבקר לשבטיכם; והיה השבט אשר ילכדנו יהוה יקרב למשפחות והמשפחה אשר ילכדנה יהוה תקרב לבתים והבית אשר ילכדנו יהוה יקרב לגברים.
> יהושוע ז טו: והיה הנלכד בחרם ישרף באש אתו ואת כל אשר לו:  כי עבר את ברית יהוה וכי עשה נבלה בישראל.
> יהושוע ז טז: וישכם יהושע בבקר ויקרב את ישראל לשבטיו; וילכד שבט יהודה.
> יהושוע ז יז: ויקרב את משפחת יהודה וילכד את משפחת הזרחי; ויקרב את משפחת הזרחי לגברים וילכד זבדי.
> יהושוע ז יח: ויקרב את ביתו לגברים; וילכד עכן בן כרמי בן זבדי בן זרח למטה יהודה.
> יהושוע ז יט: ויאמר יהושע אל עכן בני שים נא כבוד ליהוה אלהי ישראל ותן לו תודה; והגד נא לי מה עשית אל תכחד ממני.
> יהושוע ז כ: ויען עכן את יהושע ויאמר:  אמנה אנכי חטאתי ליהוה אלהי ישראל וכזאת וכזאת עשיתי.
> יהושוע ז כא: ואראה (וארא) בשלל אדרת שנער אחת טובה ומאתים שקלים כסף ולשון זהב אחד חמשים שקלים משקלו ואחמדם ואקחם; והנם טמונים בארץ בתוך האהלי והכסף תחתיה.
> יהושוע ז כב: וישלח יהושע מלאכים וירצו האהלה; והנה טמונה באהלו והכסף תחתיה.
> יהושוע ז כג: ויקחום מתוך האהל ויבאום אל יהושע ואל כל בני ישראל; ויצקם לפני יהוה.
> יהושוע ז כד: ויקח יהושע את עכן בן זרח ואת הכסף ואת האדרת ואת לשון הזהב ואת בניו ואת בנתיו ואת שורו ואת חמרו ואת צאנו ואת אהלו ואת כל אשר לו וכל ישראל עמו; ויעלו אתם עמק עכור.
> יהושוע ז כה: ויאמר יהושע מה עכרתנו יעכרך יהוה ביום הזה; וירגמו אתו כל ישראל אבן וישרפו אתם באש ויסקלו אתם באבנים.
> יהושוע ז כו: ויקימו עליו גל אבנים גדול עד היום הזה וישב יהוה מחרון אפו; על כן קרא שם המקום ההוא עמק עכור עד היום הזה.
> יהושוע ח א: ויאמר יהוה אל יהושע אל תירא ואל תחת קח עמך את כל עם המלחמה וקום עלה העי; ראה נתתי בידך את מלך העי ואת עמו ואת עירו ואת ארצו.
> יהושוע ח ב: ועשית לעי ולמלכה כאשר עשית ליריחו ולמלכה רק שללה ובהמתה תבזו לכם; שים לך ארב לעיר מאחריה.
> יהושוע ח ג: ויקם יהושע וכל עם המלחמה לעלות העי; ויבחר יהושע שלשים אלף איש גבורי החיל וישלחם לילה.
> יהושוע ח ד: ויצו אתם לאמר ראו אתם ארבים לעיר מאחרי העיר אל תרחיקו מן העיר מאד; והייתם כלכם נכנים.
> יהושוע ח ה: ואני וכל העם אשר אתי נקרב אל העיר; והיה כי יצאו לקראתנו כאשר בראשנה ונסנו לפניהם.
> יהושוע ח ו: ויצאו אחרינו עד התיקנו אותם מן העיר כי יאמרו נסים לפנינו כאשר בראשנה; ונסנו לפניהם.
> יהושוע ח ז: ואתם תקמו מהאורב והורשתם את העיר; ונתנה יהוה אלהיכם בידכם.
> יהושוע ח ח: והיה כתפשכם את העיר תציתו את העיר באש כדבר יהוה תעשו; ראו צויתי אתכם.
> יהושוע ח ט: וישלחם יהושע וילכו אל המארב וישבו בין בית אל ובין העי מים לעי; וילן יהושע בלילה ההוא בתוך העם.
> יהושוע ח י: וישכם יהושע בבקר ויפקד את העם; ויעל הוא וזקני ישראל לפני העם העי.
> יהושוע ח יא: וכל העם המלחמה אשר אתו עלו ויגשו ויבאו נגד העיר; ויחנו מצפון לעי והגי בינו ובין העי.
> יהושוע ח יב: ויקח כחמשת אלפים איש; וישם אותם ארב בין בית אל ובין העי מים לעיר.
> יהושוע ח יג: וישימו העם את כל המחנה אשר מצפון לעיר ואת עקבו מים לעיר; וילך יהושע בלילה ההוא בתוך העמק.
> יהושוע ח יד: ויהי כראות מלך העי וימהרו וישכימו ויצאו אנשי העיר לקראת ישראל למלחמה הוא וכל עמו למועד לפני הערבה; והוא לא ידע כי ארב לו מאחרי העיר.
> יהושוע ח טו: וינגעו יהושע וכל ישראל לפניהם; וינסו דרך המדבר.
> יהושוע ח טז: ויזעקו כל העם אשר בעיר (בעי) לרדף אחריהם; וירדפו אחרי יהושע וינתקו מן העיר.
> יהושוע ח יז: ולא נשאר איש בעי ובית אל אשר לא יצאו אחרי ישראל; ויעזבו את העיר פתוחה וירדפו אחרי ישראל.
> יהושוע ח יח: ויאמר יהוה אל יהושע נטה בכידון אשר בידך אל העי כי בידך אתננה; ויט יהושע בכידון אשר בידו אל העיר.
> יהושוע ח יט: והאורב קם מהרה ממקומו וירוצו כנטות ידו ויבאו העיר וילכדוה; וימהרו ויציתו את העיר באש.
> יהושוע ח כ: ויפנו אנשי העי אחריהם ויראו והנה עלה עשן העיר השמימה ולא היה בהם ידים לנוס הנה והנה; והעם הנס המדבר נהפך אל הרודף.
> יהושוע ח כא: ויהושע וכל ישראל ראו כי לכד הארב את העיר וכי עלה עשן העיר; וישבו ויכו את אנשי העי.
> יהושוע ח כב: ואלה יצאו מן העיר לקראתם ויהיו לישראל בתוך אלה מזה ואלה מזה; ויכו אותם עד בלתי השאיר לו שריד ופליט.
> יהושוע ח כג: ואת מלך העי תפשו חי; ויקרבו אתו אל יהושע.
> יהושוע ח כד: ויהי ככלות ישראל להרג את כל ישבי העי בשדה במדבר אשר רדפום בו ויפלו כלם לפי חרב עד תמם; וישבו כל ישראל העי ויכו אתה לפי חרב.
> יהושוע ח כה: ויהי כל הנפלים ביום ההוא מאיש ועד אשה שנים עשר אלף:  כל אנשי העי.
> יהושוע ח כו: ויהושע לא השיב ידו אשר נטה בכידון עד אשר החרים את כל ישבי העי.
> יהושוע ח כז: רק הבהמה ושלל העיר ההיא בזזו להם ישראל כדבר יהוה אשר צוה את יהושע.
> יהושוע ח כח: וישרף יהושע את העי; וישימה תל עולם שממה עד היום הזה.
> יהושוע ח כט: ואת מלך העי תלה על העץ עד עת הערב; וכבוא השמש צוה יהושע וירידו את נבלתו מן העץ וישליכו אותה אל פתח שער העיר ויקימו עליו גל אבנים גדול עד היום הזה.
> יהושוע ח ל: אז יבנה יהושע מזבח ליהוה אלהי ישראל בהר עיבל.
> יהושוע ח לא: כאשר צוה משה עבד יהוה את בני ישראל ככתוב בספר תורת משה מזבח אבנים שלמות אשר לא הניף עליהן ברזל; ויעלו עליו עלות ליהוה ויזבחו שלמים.
> יהושוע ח לב: ויכתב שם על האבנים את משנה תורת משה אשר כתב לפני בני ישראל.
> יהושוע ח לג: וכל ישראל וזקניו ושטרים ושפטיו עמדים מזה ומזה לארון נגד הכהנים הלוים נשאי ארון ברית יהוה כגר כאזרח חציו אל מול הר גרזים והחציו אל מול הר עיבל:  כאשר צוה משה עבד יהוה לברך את העם ישראל בראשנה.
> יהושוע ח לד: ואחרי כן קרא את כל דברי התורה הברכה והקללה ככל הכתוב בספר התורה.
> יהושוע ח לה: לא היה דבר מכל אשר צוה משה אשר לא קרא יהושע נגד כל קהל ישראל והנשים והטף והגר ההלך בקרבם.
> יהושוע ט א: ויהי כשמע כל המלכים אשר בעבר הירדן בהר ובשפלה ובכל חוף הים הגדול אל מול הלבנון החתי והאמרי הכנעני הפרזי החוי והיבוסי.
> יהושוע ט ב: ויתקבצו יחדו להלחם עם יהושע ועם ישראל פה אחד.
> יהושוע ט ג: וישבי גבעון שמעו את אשר עשה יהושע ליריחו ולעי.
> יהושוע ט ד: ויעשו גם המה בערמה וילכו ויצטירו; ויקחו שקים בלים לחמוריהם ונאדות יין בלים ומבקעים ומצררים.
> יהושוע ט ה: ונעלות בלות ומטלאות ברגליהם ושלמות בלות עליהם; וכל לחם צידם יבש היה נקדים.
> יהושוע ט ו: וילכו אל יהושע אל המחנה הגלגל; ויאמרו אליו ואל איש ישראל מארץ רחוקה באנו ועתה כרתו לנו ברית.
> יהושוע ט ז: ויאמרו (ויאמר) איש ישראל אל החוי:  אולי בקרבי אתה יושב ואיך אכרות (אכרת) לך ברית.
> יהושוע ט ח: ויאמרו אל יהושע עבדיך אנחנו; ויאמר אליהם יהושע מי אתם ומאין תבאו.
> יהושוע ט ט: ויאמרו אליו מארץ רחוקה מאד באו עבדיך לשם יהוה אלהיך:  כי שמענו שמעו ואת כל אשר עשה במצרים.
> יהושוע ט י: ואת כל אשר עשה לשני מלכי האמרי אשר בעבר הירדן לסיחון מלך חשבון ולעוג מלך הבשן אשר בעשתרות.
> יהושוע ט יא: ויאמרו אלינו זקינינו וכל ישבי ארצנו לאמר קחו בידכם צידה לדרך ולכו לקראתם; ואמרתם אליהם עבדיכם אנחנו ועתה כרתו לנו ברית.
> יהושוע ט יב: זה לחמנו חם הצטידנו אתו מבתינו ביום צאתנו ללכת אליכם; ועתה הנה יבש והיה נקדים.
> יהושוע ט יג: ואלה נאדות היין אשר מלאנו חדשים והנה התבקעו; ואלה שלמותינו ונעלינו בלו מרב הדרך מאד.
> יהושוע ט יד: ויקחו האנשים מצידם; ואת פי יהוה לא שאלו.
> יהושוע ט טו: ויעש להם יהושע שלום ויכרת להם ברית לחיותם; וישבעו להם נשיאי העדה.
> יהושוע ט טז: ויהי מקצה שלשת ימים אחרי אשר כרתו להם ברית; וישמעו כי קרבים הם אליו ובקרבו הם ישבים.
> יהושוע ט יז: ויסעו בני ישראל ויבאו אל עריהם ביום השלישי; ועריהם גבעון והכפירה ובארות וקרית יערים.
> יהושוע ט יח: ולא הכום בני ישראל כי נשבעו להם נשיאי העדה ביהוה אלהי ישראל; וילנו כל העדה על הנשיאים.
> יהושוע ט יט: ויאמרו כל הנשיאים אל כל העדה אנחנו נשבענו להם ביהוה אלהי ישראל; ועתה לא נוכל לנגע בהם.
> יהושוע ט כ: זאת נעשה להם והחיה אותם; ולא יהיה עלינו קצף על השבועה אשר נשבענו להם.
> יהושוע ט כא: ויאמרו אליהם הנשיאים יחיו; ויהיו חטבי עצים ושאבי מים לכל העדה כאשר דברו להם הנשיאים.
> יהושוע ט כב: ויקרא להם יהושע וידבר אליהם לאמר:  למה רמיתם אתנו לאמר רחוקים אנחנו מכם מאד ואתם בקרבנו ישבים.
> יהושוע ט כג: ועתה ארורים אתם; ולא יכרת מכם עבד וחטבי עצים ושאבי מים לבית אלהי.
> יהושוע ט כד: ויענו את יהושע ויאמרו כי הגד הגד לעבדיך את אשר צוה יהוה אלהיך את משה עבדו לתת לכם את כל הארץ ולהשמיד את כל ישבי הארץ מפניכם; ונירא מאד לנפשתינו מפניכם ונעשה את הדבר הזה.
> יהושוע ט כה: ועתה הננו בידך:  כטוב וכישר בעיניך לעשות לנו עשה.
> יהושוע ט כו: ויעש להם כן; ויצל אותם מיד בני ישראל ולא הרגום.
> יהושוע ט כז: ויתנם יהושע ביום ההוא חטבי עצים ושאבי מים לעדה; ולמזבח יהוה עד היום הזה אל המקום אשר יבחר.
> יהושוע י א: ויהי כשמע אדני צדק מלך ירושלם כי לכד יהושע את העי ויחרימה כאשר עשה ליריחו ולמלכה כן עשה לעי ולמלכה; וכי השלימו ישבי גבעון את ישראל ויהיו בקרבם.
> יהושוע י ב: וייראו מאד כי עיר גדולה גבעון כאחת ערי הממלכה; וכי היא גדולה מן העי וכל אנשיה גברים.
> יהושוע י ג: וישלח אדני צדק מלך ירושלם אל הוהם מלך חברון ואל פראם מלך ירמות ואל יפיע מלך לכיש ואל דביר מלך עגלון לאמר.
> יהושוע י ד: עלו אלי ועזרני ונכה את גבעון:  כי השלימה את יהושע ואת בני ישראל.
> יהושוע י ה: ויאספו ויעלו חמשת מלכי האמרי מלך ירושלם מלך חברון מלך ירמות מלך לכיש מלך עגלון הם וכל מחניהם; ויחנו על גבעון וילחמו עליה.
> יהושוע י ו: וישלחו אנשי גבעון אל יהושע אל המחנה הגלגלה לאמר אל תרף ידיך מעבדיך:  עלה אלינו מהרה והושיעה לנו ועזרנו כי נקבצו אלינו כל מלכי האמרי ישבי ההר.
> יהושוע י ז: ויעל יהושע מן הגלגל הוא וכל עם המלחמה עמו וכל גבורי החיל.
> יהושוע י ח: ויאמר יהוה אל יהושע אל תירא מהם כי בידך נתתים:  לא יעמד איש מהם בפניך.
> יהושוע י ט: ויבא אליהם יהושע פתאם:  כל הלילה עלה מן הגלגל.
> יהושוע י י: ויהמם יהוה לפני ישראל ויכם מכה גדולה בגבעון; וירדפם דרך מעלה בית חורן ויכם עד עזקה ועד מקדה.
> יהושוע י יא: ויהי בנסם מפני ישראל הם במורד בית חורן ויהוה השליך עליהם אבנים גדלות מן השמים עד עזקה וימתו:  רבים אשר מתו באבני הברד מאשר הרגו בני ישראל בחרב.
> יהושוע י יב: אז ידבר יהושע ליהוה ביום תת יהוה את האמרי לפני בני ישראל; ויאמר לעיני ישראל שמש בגבעון דום וירח בעמק אילון.
> יהושוע י יג: וידם השמש וירח עמד עד יקם גוי איביו הלא היא כתובה על ספר הישר; ויעמד השמש בחצי השמים ולא אץ לבוא כיום תמים.
> יהושוע י יד: ולא היה כיום ההוא לפניו ואחריו לשמע יהוה בקול איש:  כי יהוה נלחם לישראל.
> יהושוע י טו: וישב יהושע וכל ישראל עמו אל המחנה הגלגלה.
> יהושוע י טז: וינסו חמשת המלכים האלה; ויחבאו במערה במקדה.
> יהושוע י יז: ויגד ליהושע לאמר:  נמצאו חמשת המלכים נחבאים במערה במקדה.
> יהושוע י יח: ויאמר יהושע גלו אבנים גדלות אל פי המערה והפקידו עליה אנשים לשמרם.
> יהושוע י יט: ואתם אל תעמדו רדפו אחרי איביכם וזנבתם אותם:  אל תתנום לבוא אל עריהם כי נתנם יהוה אלהיכם בידכם.
> יהושוע י כ: ויהי ככלות יהושע ובני ישראל להכותם מכה גדולה מאד עד תמם; והשרידים שרדו מהם ויבאו אל ערי המבצר.
> יהושוע י כא: וישבו כל העם אל המחנה אל יהושע מקדה בשלום:  לא חרץ לבני ישראל לאיש את לשנו.
> יהושוע י כב: ויאמר יהושע פתחו את פי המערה; והוציאו אלי את חמשת המלכים האלה מן המערה.
> יהושוע י כג: ויעשו כן ויציאו אליו את חמשת המלכים האלה מן המערה:  את מלך ירושלם את מלך חברון את מלך ירמות את מלך לכיש את מלך עגלון.
> יהושוע י כד: ויהי כהוציאם את המלכים האלה אל יהושע ויקרא יהושע אל כל איש ישראל ויאמר אל קציני אנשי המלחמה ההלכוא אתו קרבו שימו את רגליכם על צוארי המלכים האלה; ויקרבו וישימו את רגליהם על צואריהם.
> יהושוע י כה: ויאמר אליהם יהושע אל תיראו ואל תחתו:  חזקו ואמצו כי ככה יעשה יהוה לכל איביכם אשר אתם נלחמים אותם.
> יהושוע י כו: ויכם יהושע אחרי כן וימיתם ויתלם על חמשה עצים; ויהיו תלוים על העצים עד הערב.
> יהושוע י כז: ויהי לעת בוא השמש צוה יהושע וירידום מעל העצים וישלכם אל המערה אשר נחבאו שם; וישמו אבנים גדלות על פי המערה עד עצם היום הזה.
> יהושוע י כח: ואת מקדה לכד יהושע ביום ההוא ויכה לפי חרב ואת מלכה החרם אותם ואת כל הנפש אשר בה לא השאיר שריד; ויעש למלך מקדה כאשר עשה למלך יריחו.
> יהושוע י כט: ויעבר יהושע וכל ישראל עמו ממקדה לבנה; וילחם עם לבנה.
> יהושוע י ל: ויתן יהוה גם אותה ביד ישראל ואת מלכה ויכה לפי חרב ואת כל הנפש אשר בה לא השאיר בה שריד; ויעש למלכה כאשר עשה למלך יריחו.
> יהושוע י לא: ויעבר יהושע וכל ישראל עמו מלבנה לכישה; ויחן עליה וילחם בה.
> יהושוע י לב: ויתן יהוה את לכיש ביד ישראל וילכדה ביום השני ויכה לפי חרב ואת כל הנפש אשר בה ככל אשר עשה ללבנה.
> יהושוע י לג: אז עלה הרם מלך גזר לעזר את לכיש; ויכהו יהושע ואת עמו עד בלתי השאיר לו שריד.
> יהושוע י לד: ויעבר יהושע וכל ישראל עמו מלכיש עגלנה; ויחנו עליה וילחמו עליה.
> יהושוע י לה: וילכדוה ביום ההוא ויכוה לפי חרב ואת כל הנפש אשר בה ביום ההוא החרים:  ככל אשר עשה ללכיש.
> יהושוע י לו: ויעל יהושע וכל ישראל עמו מעגלונה חברונה; וילחמו עליה.
> יהושוע י לז: וילכדוה ויכוה לפי חרב ואת מלכה ואת כל עריה ואת כל הנפש אשר בה לא השאיר שריד ככל אשר עשה לעגלון; ויחרם אותה ואת כל הנפש אשר בה.
> יהושוע י לח: וישב יהושע וכל ישראל עמו דברה; וילחם עליה.
> יהושוע י לט: וילכדה ואת מלכה ואת כל עריה ויכום לפי חרב ויחרימו את כל נפש אשר בה לא השאיר שריד:  כאשר עשה לחברון כן עשה לדברה ולמלכה וכאשר עשה ללבנה ולמלכה.
> יהושוע י מ: ויכה יהושע את כל הארץ ההר והנגב והשפלה והאשדות ואת כל מלכיהם לא השאיר שריד; ואת כל הנשמה החרים כאשר צוה יהוה אלהי ישראל.
> יהושוע י מא: ויכם יהושע מקדש ברנע ועד עזה; ואת כל ארץ גשן ועד גבעון.
> יהושוע י מב: ואת כל המלכים האלה ואת ארצם לכד יהושע פעם אחת:  כי יהוה אלהי ישראל נלחם לישראל.
> יהושוע י מג: וישב יהושע וכל ישראל עמו אל המחנה הגלגלה.
> יהושוע יא א: ויהי כשמע יבין מלך חצור; וישלח אל יובב מלך מדון ואל מלך שמרון ואל מלך אכשף.
> יהושוע יא ב: ואל המלכים אשר מצפון בהר ובערבה נגב כנרות ובשפלה; ובנפות דור מים.
> יהושוע יא ג: הכנעני ממזרח ומים והאמרי והחתי והפרזי והיבוסי בהר; והחוי תחת חרמון בארץ המצפה.
> יהושוע יא ד: ויצאו הם וכל מחניהם עמם עם רב כחול אשר על שפת הים לרב; וסוס ורכב רב מאד.
> יהושוע יא ה: ויועדו כל המלכים האלה; ויבאו ויחנו יחדו אל מי מרום להלחם עם ישראל.
> יהושוע יא ו: ויאמר יהוה אל יהושע אל תירא מפניהם כי מחר כעת הזאת אנכי נתן את כלם חללים לפני ישראל; את סוסיהם תעקר ואת מרכבתיהם תשרף באש.
> יהושוע יא ז: ויבא יהושע וכל עם המלחמה עמו עליהם על מי מרום פתאם; ויפלו בהם.
> יהושוע יא ח: ויתנם יהוה ביד ישראל ויכום וירדפום עד צידון רבה ועד משרפות מים ועד בקעת מצפה מזרחה; ויכם עד בלתי השאיר להם שריד.
> יהושוע יא ט: ויעש להם יהושע כאשר אמר לו יהוה:  את סוסיהם עקר ואת מרכבתיהם שרף באש.
> יהושוע יא י: וישב יהושע בעת ההיא וילכד את חצור ואת מלכה הכה בחרב:  כי חצור לפנים היא ראש כל הממלכות האלה.
> יהושוע יא יא: ויכו את כל הנפש אשר בה לפי חרב החרם לא נותר כל נשמה; ואת חצור שרף באש.
> יהושוע יא יב: ואת כל ערי המלכים האלה ואת כל מלכיהם לכד יהושע ויכם לפי חרב החרים אותם:  כאשר צוה משה עבד יהוה.
> יהושוע יא יג: רק כל הערים העמדות על תלם לא שרפם ישראל:  זולתי את חצור לבדה שרף יהושע.
> יהושוע יא יד: וכל שלל הערים האלה והבהמה בזזו להם בני ישראל:  רק את כל האדם הכו לפי חרב עד השמדם אותם לא השאירו כל נשמה.
> יהושוע יא טו: כאשר צוה יהוה את משה עבדו כן צוה משה את יהושע; וכן עשה יהושע לא הסיר דבר מכל אשר צוה יהוה את משה.
> יהושוע יא טז: ויקח יהושע את כל הארץ הזאת ההר ואת כל הנגב ואת כל ארץ הגשן ואת השפלה ואת הערבה; ואת הר ישראל ושפלתה.
> יהושוע יא יז: מן ההר החלק העולה שעיר ועד בעל גד בבקעת הלבנון תחת הר חרמון; ואת כל מלכיהם לכד ויכם וימיתם.
> יהושוע יא יח: ימים רבים עשה יהושע את כל המלכים האלה מלחמה.
> יהושוע יא יט: לא היתה עיר אשר השלימה אל בני ישראל בלתי החוי ישבי גבעון:  את הכל לקחו במלחמה.
> יהושוע יא כ: כי מאת יהוה היתה לחזק את לבם לקראת המלחמה את ישראל למען החרימם לבלתי היות להם תחנה:  כי למען השמידם כאשר צוה יהוה את משה.
> יהושוע יא כא: ויבא יהושע בעת ההיא ויכרת את הענקים מן ההר מן חברון מן דבר מן ענב ומכל הר יהודה ומכל הר ישראל:  עם עריהם החרימם יהושע.
> יהושוע יא כב: לא נותר ענקים בארץ בני ישראל:  רק בעזה בגת ובאשדוד נשארו.
> יהושוע יא כג: ויקח יהושע את כל הארץ ככל אשר דבר יהוה אל משה ויתנה יהושע לנחלה לישראל כמחלקתם לשבטיהם; והארץ שקטה ממלחמה.
> יהושוע יב א: ואלה מלכי הארץ אשר הכו בני ישראל וירשו את ארצם בעבר הירדן מזרחה השמש מנחל ארנון עד הר חרמון וכל הערבה מזרחה.
> יהושוע יב ב: סיחון מלך האמרי היושב בחשבון משל מערוער אשר על שפת נחל ארנון ותוך הנחל וחצי הגלעד ועד יבק הנחל גבול בני עמון.
> יהושוע יב ג: והערבה עד ים כנרות מזרחה ועד ים הערבה ים המלח מזרחה דרך בית הישמות; ומתימן תחת אשדות הפסגה.
> יהושוע יב ד: וגבול עוג מלך הבשן מיתר הרפאים היושב בעשתרות ובאדרעי.
> יהושוע יב ה: ומשל בהר חרמון ובסלכה ובכל הבשן עד גבול הגשורי והמעכתי; וחצי הגלעד גבול סיחון מלך חשבון.
> יהושוע יב ו: משה עבד יהוה ובני ישראל הכום; ויתנה משה עבד יהוה ירשה לראובני ולגדי ולחצי שבט המנשה.
> יהושוע יב ז: ואלה מלכי הארץ אשר הכה יהושע ובני ישראל בעבר הירדן ימה מבעל גד בבקעת הלבנון ועד ההר החלק העלה שעירה; ויתנה יהושע לשבטי ישראל ירשה כמחלקתם.
> יהושוע יב ח: בהר ובשפלה ובערבה ובאשדות ובמדבר ובנגב החתי האמרי והכנעני הפרזי החוי והיבוסי.
> יהושוע יב ט: מלך יריחו    אחד;    מלך העי אשר מצד בית אל    אחד. 
> יהושוע יב י: מלך ירושלם    אחד    מלך חברון    אחד. 
> יהושוע יב יא: מלך ירמות    אחד    מלך לכיש    אחד. 
> יהושוע יב יב: מלך עגלון    אחד    מלך גזר    אחד. 
> יהושוע יב יג: מלך דבר    אחד    מלך גדר    אחד. 
> יהושוע יב יד: מלך חרמה    אחד    מלך ערד    אחד. 
> יהושוע יב טו: מלך לבנה    אחד    מלך עדלם    אחד. 
> יהושוע יב טז: מלך מקדה    אחד    מלך בית אל    אחד. 
> יהושוע יב יז: מלך תפוח    אחד    מלך חפר    אחד. 
> יהושוע יב יח: מלך אפק    אחד    מלך לשרון    אחד. 
> יהושוע יב יט: מלך מדון    אחד    מלך חצור    אחד. 
> יהושוע יב כ: מלך שמרון מראון    אחד    מלך אכשף    אחד. 
> יהושוע יב כא: מלך תענך    אחד    מלך מגדו    אחד. 
> יהושוע יב כב: מלך קדש    אחד    מלך יקנעם לכרמל    אחד. 
> יהושוע יב כג: מלך דור לנפת דור    אחד;    מלך גוים לגלגל    אחד. 
> יהושוע יב כד: מלך תרצה    אחד;    כל מלכים שלשים    ואחד. 
> יהושוע יג א: ויהושע זקן בא בימים; ויאמר יהוה אליו אתה זקנתה באת בימים והארץ נשארה הרבה מאד לרשתה.
> יהושוע יג ב: זאת הארץ הנשארת:  כל גלילות הפלשתים וכל הגשורי.
> יהושוע יג ג: מן השיחור אשר על פני מצרים ועד גבול עקרון צפונה לכנעני תחשב; חמשת סרני פלשתים העזתי והאשדודי האשקלוני הגתי והעקרוני והעוים.
> יהושוע יג ד: מתימן כל ארץ הכנעני ומערה אשר לצידנים עד אפקה:  עד גבול האמרי.
> יהושוע יג ה: והארץ הגבלי וכל הלבנון מזרח השמש מבעל גד תחת הר חרמון עד לבוא חמת.
> יהושוע יג ו: כל ישבי ההר מן הלבנון עד משרפת מים כל צידנים אנכי אורישם מפני בני ישראל:  רק הפלה לישראל בנחלה כאשר צויתיך.
> יהושוע יג ז: ועתה חלק את הארץ הזאת בנחלה לתשעת השבטים; וחצי השבט המנשה.
> יהושוע יג ח: עמו הראובני והגדי לקחו נחלתם אשר נתן להם משה בעבר הירדן מזרחה כאשר נתן להם משה עבד יהוה.
> יהושוע יג ט: מערוער אשר על שפת נחל ארנון והעיר אשר בתוך הנחל וכל המישר מידבא עד דיבון.
> יהושוע יג י: וכל ערי סיחון מלך האמרי אשר מלך בחשבון עד גבול בני עמון.
> יהושוע יג יא: והגלעד וגבול הגשורי והמעכתי וכל הר חרמון וכל הבשן עד סלכה.
> יהושוע יג יב: כל ממלכות עוג בבשן אשר מלך בעשתרות ובאדרעי:  הוא נשאר מיתר הרפאים ויכם משה וירשם.
> יהושוע יג יג: ולא הורישו בני ישראל את הגשורי ואת המעכתי; וישב גשור ומעכת בקרב ישראל עד היום הזה.
> יהושוע יג יד: רק לשבט הלוי לא נתן נחלה:  אשי יהוה אלהי ישראל הוא נחלתו כאשר דבר לו.
> יהושוע יג טו: ויתן משה למטה בני ראובן למשפחתם.
> יהושוע יג טז: ויהי להם הגבול מערוער אשר על שפת נחל ארנון והעיר אשר בתוך הנחל וכל המישר על מידבא.
> יהושוע יג יז: חשבון וכל עריה אשר במישר; דיבן ובמות בעל ובית בעל מעון.
> יהושוע יג יח: ויהצה וקדמת ומפעת.
> יהושוע יג יט: וקריתים ושבמה וצרת השחר בהר העמק.
> יהושוע יג כ: ובית פעור ואשדות הפסגה ובית הישמות.
> יהושוע יג כא: וכל ערי המישר וכל ממלכות סיחון מלך האמרי אשר מלך בחשבון:  אשר הכה משה אתו ואת נשיאי מדין את אוי ואת רקם ואת צור ואת חור ואת רבע נסיכי סיחון ישבי הארץ.
> יהושוע יג כב: ואת בלעם בן בעור הקוסם הרגו בני ישראל בחרב אל חלליהם.
> יהושוע יג כג: ויהי גבול בני ראובן הירדן וגבול:  זאת נחלת בני ראובן למשפחותם הערים וחצריהן.
> יהושוע יג כד: ויתן משה למטה גד לבני גד למשפחתם.
> יהושוע יג כה: ויהי להם הגבול יעזר וכל ערי הגלעד וחצי ארץ בני עמון:  עד ערוער אשר על פני רבה.
> יהושוע יג כו: ומחשבון עד רמת המצפה ובטנים; וממחנים עד גבול לדבר.
> יהושוע יג כז: ובעמק בית הרם ובית נמרה וסכות וצפון יתר ממלכות סיחון מלך חשבון הירדן וגבל עד קצה ים כנרת עבר הירדן מזרחה.
> יהושוע יג כח: זאת נחלת בני גד למשפחתם הערים וחצריהם.
> יהושוע יג כט: ויתן משה לחצי שבט מנשה; ויהי לחצי מטה בני מנשה למשפחותם.
> יהושוע יג ל: ויהי גבולם ממחנים כל הבשן כל ממלכות עוג מלך הבשן וכל חות יאיר אשר בבשן ששים עיר.
> יהושוע יג לא: וחצי הגלעד ועשתרות ואדרעי ערי ממלכות עוג בבשן לבני מכיר בן מנשה לחצי בני מכיר למשפחותם.
> יהושוע יג לב: אלה אשר נחל משה בערבות מואב מעבר לירדן יריחו מזרחה.
> יהושוע יג לג: ולשבט הלוי לא נתן משה נחלה:  יהוה אלהי ישראל הוא נחלתם כאשר דבר להם.
> יהושוע יד א: ואלה אשר נחלו בני ישראל בארץ כנען אשר נחלו אותם אלעזר הכהן ויהושע בן נון וראשי אבות המטות לבני ישראל.
> יהושוע יד ב: בגורל נחלתם כאשר צוה יהוה ביד משה לתשעת המטות וחצי המטה.
> יהושוע יד ג: כי נתן משה נחלת שני המטות וחצי המטה מעבר לירדן; וללוים לא נתן נחלה בתוכם.
> יהושוע יד ד: כי היו בני יוסף שני מטות מנשה ואפרים; ולא נתנו חלק ללוים בארץ כי אם ערים לשבת ומגרשיהם למקניהם ולקנינם.
> יהושוע יד ה: כאשר צוה יהוה את משה כן עשו בני ישראל; ויחלקו את הארץ.
> יהושוע יד ו: ויגשו בני יהודה אל יהושע בגלגל ויאמר אליו כלב בן יפנה הקנזי:  אתה ידעת את הדבר אשר דבר יהוה אל משה איש האלהים על אדותי ועל אדותיך בקדש ברנע.
> יהושוע יד ז: בן ארבעים שנה אנכי בשלח משה עבד יהוה אתי מקדש ברנע לרגל את הארץ; ואשב אתו דבר כאשר עם לבבי.
> יהושוע יד ח: ואחי אשר עלו עמי המסיו את לב העם; ואנכי מלאתי אחרי יהוה אלהי.
> יהושוע יד ט: וישבע משה ביום ההוא לאמר אם לא הארץ אשר דרכה רגלך בה לך תהיה לנחלה ולבניך עד עולם:  כי מלאת אחרי יהוה אלהי.
> יהושוע יד י: ועתה הנה החיה יהוה אותי כאשר דבר זה ארבעים וחמש שנה מאז דבר יהוה את הדבר הזה אל משה אשר הלך ישראל במדבר; ועתה הנה אנכי היום בן חמש ושמנים שנה.
> יהושוע יד יא: עודני היום חזק כאשר ביום שלח אותי משה ככחי אז וככחי עתה:  למלחמה ולצאת ולבוא.
> יהושוע יד יב: ועתה תנה לי את ההר הזה אשר דבר יהוה ביום ההוא:  כי אתה שמעת ביום ההוא כי ענקים שם וערים גדלות בצרות אולי יהוה אותי והורשתים כאשר דבר יהוה.
> יהושוע יד יג: ויברכהו יהושע; ויתן את חברון לכלב בן יפנה לנחלה.
> יהושוע יד יד: על כן היתה חברון לכלב בן יפנה הקנזי לנחלה עד היום הזה יען אשר מלא אחרי יהוה אלהי ישראל.
> יהושוע יד טו: ושם חברון לפנים קרית ארבע האדם הגדול בענקים הוא; והארץ שקטה ממלחמה.
> יהושוע טו א: ויהי הגורל למטה בני יהודה למשפחתם:  אל גבול אדום מדבר צן נגבה מקצה תימן.
> יהושוע טו ב: ויהי להם גבול נגב מקצה ים המלח מן הלשן הפנה נגבה.
> יהושוע טו ג: ויצא אל מנגב למעלה עקרבים ועבר צנה ועלה מנגב לקדש ברנע; ועבר חצרון ועלה אדרה ונסב הקרקעה.
> יהושוע טו ד: ועבר עצמונה ויצא נחל מצרים והיה (והיו) תצאות הגבול ימה; זה יהיה לכם גבול נגב.
> יהושוע טו ה: וגבול קדמה ים המלח עד קצה הירדן; וגבול לפאת צפונה מלשון הים מקצה הירדן.
> יהושוע טו ו: ועלה הגבול בית חגלה ועבר מצפון לבית הערבה; ועלה הגבול אבן בהן בן ראובן.
> יהושוע טו ז: ועלה הגבול דברה מעמק עכור וצפונה פנה אל הגלגל אשר נכח למעלה אדמים אשר מנגב לנחל; ועבר הגבול אל מי עין שמש והיו תצאתיו אל עין רגל.
> יהושוע טו ח: ועלה הגבול גי בן הנם אל כתף היבוסי מנגב היא ירושלם; ועלה הגבול אל ראש ההר אשר על פני גי הנם ימה אשר בקצה עמק רפאים צפונה.
> יהושוע טו ט: ותאר הגבול מראש ההר אל מעין מי נפתוח ויצא אל ערי הר עפרון; ותאר הגבול בעלה היא קרית יערים.
> יהושוע טו י: ונסב הגבול מבעלה ימה אל הר שעיר ועבר אל כתף הר יערים מצפונה היא כסלון; וירד בית שמש ועבר תמנה.
> יהושוע טו יא: ויצא הגבול אל כתף עקרון צפונה ותאר הגבול שכרונה ועבר הר הבעלה ויצא יבנאל; והיו תצאות הגבול ימה.
> יהושוע טו יב: וגבול ים הימה הגדול וגבול; זה גבול בני יהודה סביב למשפחתם.
> יהושוע טו יג: ולכלב בן יפנה נתן חלק בתוך בני יהודה אל פי יהוה ליהושע את קרית ארבע אבי הענק היא חברון.
> יהושוע טו יד: וירש משם כלב את שלושה בני הענק את ששי ואת אחימן ואת תלמי ילידי הענק.
> יהושוע טו טו: ויעל משם אל ישבי דבר; ושם דבר לפנים קרית ספר.
> יהושוע טו טז: ויאמר כלב אשר יכה את קרית ספר ולכדה ונתתי לו את עכסה בתי לאשה.
> יהושוע טו יז: וילכדה עתניאל בן קנז אחי כלב; ויתן לו את עכסה בתו לאשה.
> יהושוע טו יח: ויהי בבואה ותסיתהו לשאול מאת אביה שדה ותצנח מעל החמור; ויאמר לה כלב מה לך.
> יהושוע טו יט: ותאמר תנה לי ברכה כי ארץ הנגב נתתני ונתתה לי גלת מים; ויתן לה את גלת עליות ואת גלת תחתיות.
> יהושוע טו כ: זאת נחלת מטה בני יהודה למשפחתם.
> יהושוע טו כא: ויהיו הערים מקצה למטה בני יהודה אל גבול אדום בנגבה קבצאל ועדר ויגור.
> יהושוע טו כב: וקינה ודימונה ועדעדה.
> יהושוע טו כג: וקדש וחצור ויתנן.
> יהושוע טו כד: זיף וטלם ובעלות.
> יהושוע טו כה: וחצור חדתה וקריות חצרון היא חצור.
> יהושוע טו כו: אמם ושמע ומולדה.
> יהושוע טו כז: וחצר גדה וחשמון ובית פלט.
> יהושוע טו כח: וחצר שועל ובאר שבע ובזיותיה.
> יהושוע טו כט: בעלה ועיים ועצם.
> יהושוע טו ל: ואלתולד וכסיל וחרמה.
> יהושוע טו לא: וצקלג ומדמנה וסנסנה.
> יהושוע טו לב: ולבאות ושלחים ועין ורמון:  כל ערים עשרים ותשע וחצריהן.
> יהושוע טו לג: בשפלה אשתאול וצרעה ואשנה.
> יהושוע טו לד: וזנוח ועין גנים תפוח והעינם.
> יהושוע טו לה: ירמות ועדלם שוכה ועזקה.
> יהושוע טו לו: ושערים ועדיתים והגדרה וגדרתים:  ערים ארבע עשרה וחצריהן.
> יהושוע טו לז: צנן וחדשה ומגדל גד.
> יהושוע טו לח: ודלען והמצפה ויקתאל.
> יהושוע טו לט: לכיש ובצקת ועגלון.
> יהושוע טו מ: וכבון ולחמס וכתליש.
> יהושוע טו מא: וגדרות בית דגון ונעמה ומקדה:  ערים שש עשרה וחצריהן.
> יהושוע טו מב: לבנה ועתר ועשן.
> יהושוע טו מג: ויפתח ואשנה ונציב.
> יהושוע טו מד: וקעילה ואכזיב ומראשה:  ערים תשע וחצריהן.
> יהושוע טו מה: עקרון ובנתיה וחצריה.
> יהושוע טו מו: מעקרון וימה:  כל אשר על יד אשדוד וחצריהן.
> יהושוע טו מז: אשדוד בנותיה וחצריה עזה בנותיה וחצריה עד נחל מצרים; והים הגבול (הגדול) וגבול.
> יהושוע טו מח: ובהר שמיר ויתיר ושוכה.
> יהושוע טו מט: ודנה וקרית סנה היא דבר.
> יהושוע טו נ: וענב ואשתמה וענים.
> יהושוע טו נא: וגשן וחלן וגלה:  ערים אחת עשרה וחצריהן.
> יהושוע טו נב: ארב ורומה ואשען.
> יהושוע טו נג: וינים (וינום) ובית תפוח ואפקה.
> יהושוע טו נד: וחמטה וקרית ארבע היא חברון וציער:  ערים תשע וחצריהן.
> יהושוע טו נה: מעון כרמל וזיף ויוטה.
> יהושוע טו נו: ויזרעאל ויקדעם וזנוח.
> יהושוע טו נז: הקין גבעה ותמנה:  ערים עשר וחצריהן.
> יהושוע טו נח: חלחול בית צור וגדור.
> יהושוע טו נט: ומערת ובית ענות ואלתקן:  ערים שש וחצריהן.
> יהושוע טו ס: קרית בעל היא קרית יערים והרבה:  ערים שתים וחצריהן.
> יהושוע טו סא: במדבר בית הערבה מדין וסככה.
> יהושוע טו סב: והנבשן ועיר המלח ועין גדי:  ערים שש וחצריהן.
> יהושוע טו סג: ואת היבוסי יושבי ירושלם לא יוכלו (יכלו) בני יהודה להורישם; וישב היבוסי את בני יהודה בירושלם עד היום הזה.
> יהושוע טז א: ויצא הגורל לבני יוסף מירדן יריחו למי יריחו מזרחה; המדבר עלה מיריחו בהר בית אל.
> יהושוע טז ב: ויצא מבית אל לוזה; ועבר אל גבול הארכי עטרות.
> יהושוע טז ג: וירד ימה אל גבול היפלטי עד גבול בית חורן תחתון ועד גזר; והיו תצאתו ימה.
> יהושוע טז ד: וינחלו בני יוסף מנשה ואפרים.
> יהושוע טז ה: ויהי גבול בני אפרים למשפחתם; ויהי גבול נחלתם מזרחה עטרות אדר עד בית חורן עליון.
> יהושוע טז ו: ויצא הגבול הימה המכמתת מצפון ונסב הגבול מזרחה תאנת שלה; ועבר אותו ממזרח ינוחה.
> יהושוע טז ז: וירד מינוחה עטרות ונערתה; ופגע ביריחו ויצא הירדן.
> יהושוע טז ח: מתפוח ילך הגבול ימה נחל קנה והיו תצאתיו הימה; זאת נחלת מטה בני אפרים למשפחתם.
> יהושוע טז ט: והערים המבדלות לבני אפרים בתוך נחלת בני מנשה כל הערים וחצריהן.
> יהושוע טז י: ולא הורישו את הכנעני היושב בגזר; וישב הכנעני בקרב אפרים עד היום הזה ויהי למס עבד.
> יהושוע יז א: ויהי הגורל למטה מנשה כי הוא בכור יוסף למכיר בכור מנשה אבי הגלעד כי הוא היה איש מלחמה ויהי לו הגלעד והבשן.
> יהושוע יז ב: ויהי לבני מנשה הנותרים למשפחתם לבני אביעזר ולבני חלק ולבני אשריאל ולבני שכם ולבני חפר ולבני שמידע; אלה בני מנשה בן יוסף הזכרים למשפחתם.
> יהושוע יז ג: ולצלפחד בן חפר בן גלעד בן מכיר בן מנשה לא היו לו בנים כי אם בנות; ואלה שמות בנתיו מחלה ונעה חגלה מלכה ותרצה.
> יהושוע יז ד: ותקרבנה לפני אלעזר הכהן ולפני יהושע בן נון ולפני הנשיאים לאמר יהוה צוה את משה לתת לנו נחלה בתוך אחינו; ויתן להם אל פי יהוה נחלה בתוך אחי אביהן.
> יהושוע יז ה: ויפלו חבלי מנשה עשרה לבד מארץ הגלעד והבשן אשר מעבר לירדן.
> יהושוע יז ו: כי בנות מנשה נחלו נחלה בתוך בניו; וארץ הגלעד היתה לבני מנשה הנותרים.
> יהושוע יז ז: ויהי גבול מנשה מאשר המכמתת אשר על פני שכם; והלך הגבול אל הימין אל ישבי עין תפוח.
> יהושוע יז ח: למנשה היתה ארץ תפוח; ותפוח אל גבול מנשה לבני אפרים.
> יהושוע יז ט: וירד הגבול נחל קנה נגבה לנחל ערים האלה לאפרים בתוך ערי מנשה; וגבול מנשה מצפון לנחל ויהי תצאתיו הימה.
> יהושוע יז י: נגבה לאפרים וצפונה למנשה ויהי הים גבולו; ובאשר יפגעון מצפון וביששכר ממזרח.
> יהושוע יז יא: ויהי למנשה ביששכר ובאשר בית שאן ובנותיה ויבלעם ובנותיה ואת ישבי דאר ובנותיה וישבי עין דר ובנותיה וישבי תענך ובנתיה וישבי מגדו ובנותיה שלשת הנפת.
> יהושוע יז יב: ולא יכלו בני מנשה להוריש את הערים האלה; ויואל הכנעני לשבת בארץ הזאת.
> יהושוע יז יג: ויהי כי חזקו בני ישראל ויתנו את הכנעני למס; והורש לא הורישו.
> יהושוע יז יד: וידברו בני יוסף את יהושע לאמר:  מדוע נתתה לי נחלה גורל אחד וחבל אחד ואני עם רב עד אשר עד כה ברכני יהוה.
> יהושוע יז טו: ויאמר אליהם יהושע אם עם רב אתה עלה לך היערה ובראת לך שם בארץ הפרזי והרפאים:  כי אץ לך הר אפרים.
> יהושוע יז טז: ויאמרו בני יוסף לא ימצא לנו ההר; ורכב ברזל בכל הכנעני הישב בארץ העמק לאשר בבית שאן ובנותיה ולאשר בעמק יזרעאל.
> יהושוע יז יז: ויאמר יהושע אל בית יוסף לאפרים ולמנשה לאמר:  עם רב אתה וכח גדול לך לא יהיה לך גורל אחד.
> יהושוע יז יח: כי הר יהיה לך כי יער הוא ובראתו והיה לך תצאתיו:  כי תוריש את הכנעני כי רכב ברזל לו כי חזק הוא.
> יהושוע יח א: ויקהלו כל עדת בני ישראל שלה וישכינו שם את אהל מועד; והארץ נכבשה לפניהם.
> יהושוע יח ב: ויותרו בבני ישראל אשר לא חלקו את נחלתם שבעה שבטים.
> יהושוע יח ג: ויאמר יהושע אל בני ישראל:  עד אנה אתם מתרפים לבוא לרשת את הארץ אשר נתן לכם יהוה אלהי אבותיכם.
> יהושוע יח ד: הבו לכם שלשה אנשים לשבט; ואשלחם ויקמו ויתהלכו בארץ ויכתבו אותה לפי נחלתם ויבאו אלי.
> יהושוע יח ה: והתחלקו אתה לשבעה חלקים:  יהודה יעמד על גבולו מנגב ובית יוסף יעמדו על גבולם מצפון.
> יהושוע יח ו: ואתם תכתבו את הארץ שבעה חלקים והבאתם אלי הנה; ויריתי לכם גורל פה לפני יהוה אלהינו.
> יהושוע יח ז: כי אין חלק ללוים בקרבכם כי כהנת יהוה נחלתו; וגד וראובן וחצי שבט המנשה לקחו נחלתם מעבר לירדן מזרחה אשר נתן להם משה עבד יהוה.
> יהושוע יח ח: ויקמו האנשים וילכו; ויצו יהושע את ההלכים לכתב את הארץ לאמר לכו והתהלכו בארץ וכתבו אותה ושובו אלי ופה אשליך לכם גורל לפני יהוה בשלה.
> יהושוע יח ט: וילכו האנשים ויעברו בארץ ויכתבוה לערים לשבעה חלקים על ספר; ויבאו אל יהושע אל המחנה שלה.
> יהושוע יח י: וישלך להם יהושע גורל בשלה לפני יהוה; ויחלק שם יהושע את הארץ לבני ישראל כמחלקתם.
> יהושוע יח יא: ויעל גורל מטה בני בנימן למשפחתם; ויצא גבול גורלם בין בני יהודה ובין בני יוסף.
> יהושוע יח יב: ויהי להם הגבול לפאת צפונה מן הירדן; ועלה הגבול אל כתף יריחו מצפון ועלה בהר ימה והיה (והיו) תצאתיו מדברה בית און.
> יהושוע יח יג: ועבר משם הגבול לוזה אל כתף לוזה נגבה היא בית אל; וירד הגבול עטרות אדר על ההר אשר מנגב לבית חרון תחתון.
> יהושוע יח יד: ותאר הגבול ונסב לפאת ים נגבה מן ההר אשר על פני בית חרון נגבה והיה (והיו) תצאתיו אל קרית בעל היא קרית יערים עיר בני יהודה; זאת פאת ים.
> יהושוע יח טו: ופאת נגבה מקצה קרית יערים; ויצא הגבול ימה ויצא אל מעין מי נפתוח.
> יהושוע יח טז: וירד הגבול אל קצה ההר אשר על פני גי בן הנם אשר בעמק רפאים צפונה; וירד גי הנם אל כתף היבוסי נגבה וירד עין רגל.
> יהושוע יח יז: ותאר מצפון ויצא עין שמש ויצא אל גלילות אשר נכח מעלה אדמים; וירד אבן בהן בן ראובן.
> יהושוע יח יח: ועבר אל כתף מול הערבה צפונה; וירד הערבתה.
> יהושוע יח יט: ועבר הגבול אל כתף בית חגלה צפונה והיה (והיו) תצאותיו (תצאות) הגבול אל לשון ים המלח צפונה אל קצה הירדן נגבה; זה גבול נגב.
> יהושוע יח כ: והירדן יגבל אתו לפאת קדמה:  זאת נחלת בני בנימן לגבולתיה סביב למשפחתם.
> יהושוע יח כא: והיו הערים למטה בני בנימן למשפחותיהם:  יריחו ובית חגלה ועמק קציץ.
> יהושוע יח כב: ובית הערבה וצמרים ובית אל.
> יהושוע יח כג: והעוים והפרה ועפרה.
> יהושוע יח כד: וכפר העמני (העמנה) והעפני וגבע:  ערים שתים עשרה וחצריהן.
> יהושוע יח כה: גבעון והרמה ובארות.
> יהושוע יח כו: והמצפה והכפירה והמצה.
> יהושוע יח כז: ורקם וירפאל ותראלה.
> יהושוע יח כח: וצלע האלף והיבוסי היא ירושלם גבעת קרית ערים ארבע עשרה וחצריהן:  זאת נחלת בני בנימן למשפחתם.
> יהושוע יט א: ויצא הגורל השני לשמעון למטה בני שמעון למשפחותם; ויהי נחלתם בתוך נחלת בני יהודה.
> יהושוע יט ב: ויהי להם בנחלתם באר שבע ושבע ומולדה.
> יהושוע יט ג: וחצר שועל ובלה ועצם.
> יהושוע יט ד: ואלתולד ובתול וחרמה.
> יהושוע יט ה: וצקלג ובית המרכבת וחצר סוסה.
> יהושוע יט ו: ובית לבאות ושרוחן:  ערים שלש עשרה וחצריהן.
> יהושוע יט ז: עין רמון ועתר ועשן:  ערים ארבע וחצריהן.
> יהושוע יט ח: וכל החצרים אשר סביבות הערים האלה עד בעלת באר ראמת נגב:  זאת נחלת מטה בני שמעון למשפחתם.
> יהושוע יט ט: מחבל בני יהודה נחלת בני שמעון:  כי היה חלק בני יהודה רב מהם וינחלו בני שמעון בתוך נחלתם.
> יהושוע יט י: ויעל הגורל השלישי לבני זבולן למשפחתם; ויהי גבול נחלתם עד שריד.
> יהושוע יט יא: ועלה גבולם לימה ומרעלה ופגע בדבשת; ופגע אל הנחל אשר על פני יקנעם.
> יהושוע יט יב: ושב משריד קדמה מזרח השמש על גבול כסלת תבר; ויצא אל הדברת ועלה יפיע.
> יהושוע יט יג: ומשם עבר קדמה מזרחה גתה חפר עתה קצין; ויצא רמון המתאר הנעה.
> יהושוע יט יד: ונסב אתו הגבול מצפון חנתן; והיו תצאתיו גי יפתח אל.
> יהושוע יט טו: וקטת ונהלל ושמרון וידאלה ובית לחם:  ערים שתים עשרה וחצריהן.
> יהושוע יט טז: זאת נחלת בני זבולן למשפחותם הערים האלה וחצריהן.
> יהושוע יט יז: ליששכר יצא הגורל הרביעי:  לבני יששכר למשפחותם.
> יהושוע יט יח: ויהי גבולם יזרעאלה והכסולת ושונם.
> יהושוע יט יט: וחפרים ושיאן ואנחרת.
> יהושוע יט כ: והרבית וקשיון ואבץ.
> יהושוע יט כא: ורמת ועין גנים ועין חדה ובית פצץ.
> יהושוע יט כב: ופגע הגבול בתבור ושחצומה (ושחצימה) ובית שמש והיו תצאות גבולם הירדן:  ערים שש עשרה וחצריהן.
> יהושוע יט כג: זאת נחלת מטה בני יששכר למשפחתם:  הערים וחצריהן.
> יהושוע יט כד: ויצא הגורל החמישי למטה בני אשר למשפחותם.
> יהושוע יט כה: ויהי גבולם חלקת וחלי ובטן ואכשף.
> יהושוע יט כו: ואלמלך ועמעד ומשאל; ופגע בכרמל הימה ובשיחור לבנת.
> יהושוע יט כז: ושב מזרח השמש בית דגן ופגע בזבלון ובגי יפתח אל צפונה בית העמק ונעיאל; ויצא אל כבול משמאל.
> יהושוע יט כח: ועברן ורחב וחמון וקנה עד צידון רבה.
> יהושוע יט כט: ושב הגבול הרמה ועד עיר מבצר צר; ושב הגבול חסה ויהיו (והיו) תצאתיו הימה מחבל אכזיבה.
> יהושוע יט ל: ועמה ואפק ורחב:  ערים עשרים ושתים וחצריהן.
> יהושוע יט לא: זאת נחלת מטה בני אשר למשפחתם:  הערים האלה וחצריהן.
> יהושוע יט לב: לבני נפתלי יצא הגורל הששי לבני נפתלי למשפחתם.
> יהושוע יט לג: ויהי גבולם מחלף מאלון בצעננים ואדמי הנקב ויבנאל עד לקום; ויהי תצאתיו הירדן.
> יהושוע יט לד: ושב הגבול ימה אזנות תבור ויצא משם חוקקה; ופגע בזבלון מנגב ובאשר פגע מים וביהודה הירדן מזרח השמש.
> יהושוע יט לה: וערי מבצר הצדים צר וחמת רקת וכנרת.
> יהושוע יט לו: ואדמה והרמה וחצור.
> יהושוע יט לז: וקדש ואדרעי ועין חצור.
> יהושוע יט לח: ויראון ומגדל אל חרם ובית ענת ובית שמש:  ערים תשע עשרה וחצריהן.
> יהושוע יט לט: זאת נחלת מטה בני נפתלי למשפחתם:  הערים וחצריהן.
> יהושוע יט מ: למטה בני דן למשפחתם יצא הגורל השביעי.
> יהושוע יט מא: ויהי גבול נחלתם צרעה ואשתאול ועיר שמש.
> יהושוע יט מב: ושעלבין ואילון ויתלה.
> יהושוע יט מג: ואילון ותמנתה ועקרון.
> יהושוע יט מד: ואלתקה וגבתון ובעלת.
> יהושוע יט מה: ויהד ובני ברק וגת רמון.
> יהושוע יט מו: ומי הירקון והרקון; עם הגבול מול יפו.
> יהושוע יט מז: ויצא גבול בני דן מהם; ויעלו בני דן וילחמו עם לשם וילכדו אותה ויכו אותה לפי חרב וירשו אותה וישבו בה ויקראו ללשם דן כשם דן אביהם.
> יהושוע יט מח: זאת נחלת מטה בני דן למשפחתם:  הערים האלה וחצריהן.
> יהושוע יט מט: ויכלו לנחל את הארץ לגבולתיה; ויתנו בני ישראל נחלה ליהושע בן נון בתוכם.
> יהושוע יט נ: על פי יהוה נתנו לו את העיר אשר שאל את תמנת סרח בהר אפרים; ויבנה את העיר וישב בה.
> יהושוע יט נא: אלה הנחלת אשר נחלו אלעזר הכהן ויהושע בן נון וראשי האבות למטות בני ישראל בגורל בשלה לפני יהוה פתח אהל מועד; ויכלו מחלק את הארץ.
> יהושוע כ א: וידבר יהוה אל יהושע לאמר.
> יהושוע כ ב: דבר אל בני ישראל לאמר:  תנו לכם את ערי המקלט אשר דברתי אליכם ביד משה.
> יהושוע כ ג: לנוס שמה רוצח מכה נפש בשגגה בבלי דעת; והיו לכם למקלט מגאל הדם.
> יהושוע כ ד: ונס אל אחת מהערים האלה ועמד פתח שער העיר ודבר באזני זקני העיר ההיא את דבריו; ואספו אתו העירה אליהם ונתנו לו מקום וישב עמם.
> יהושוע כ ה: וכי ירדף גאל הדם אחריו ולא יסגרו את הרצח בידו:  כי בבלי דעת הכה את רעהו ולא שנא הוא לו מתמול שלשום.
> יהושוע כ ו: וישב בעיר ההיא עד עמדו לפני העדה למשפט עד מות הכהן הגדול אשר יהיה בימים ההם; אז ישוב הרוצח ובא אל עירו ואל ביתו אל העיר אשר נס משם.
> יהושוע כ ז: ויקדשו את קדש בגליל בהר נפתלי ואת שכם בהר אפרים; ואת קרית ארבע היא חברון בהר יהודה.
> יהושוע כ ח: ומעבר לירדן יריחו מזרחה נתנו את בצר במדבר במישר ממטה ראובן; ואת ראמת בגלעד ממטה גד ואת גלון (גולן) בבשן ממטה מנשה.
> יהושוע כ ט: אלה היו ערי המועדה לכל בני ישראל ולגר הגר בתוכם לנוס שמה כל מכה נפש בשגגה; ולא ימות ביד גאל הדם עד עמדו לפני העדה.
> יהושוע כא א: ויגשו ראשי אבות הלוים אל אלעזר הכהן ואל יהושע בן נון; ואל ראשי אבות המטות לבני ישראל.
> יהושוע כא ב: וידברו אליהם בשלה בארץ כנען לאמר יהוה צוה ביד משה לתת לנו ערים לשבת; ומגרשיהן לבהמתנו.
> יהושוע כא ג: ויתנו בני ישראל ללוים מנחלתם אל פי יהוה את הערים האלה ואת מגרשיהן.
> יהושוע כא ד: ויצא הגורל למשפחת הקהתי; ויהי לבני אהרן הכהן מן הלוים ממטה יהודה וממטה השמעני וממטה בנימן בגורל ערים שלש עשרה.
> יהושוע כא ה: ולבני קהת הנותרים ממשפחת מטה אפרים וממטה דן ומחצי מטה מנשה בגורל ערים עשר.
> יהושוע כא ו: ולבני גרשון ממשפחות מטה יששכר וממטה אשר וממטה נפתלי ומחצי מטה מנשה בבשן בגורל ערים שלש עשרה.
> יהושוע כא ז: לבני מררי למשפחתם ממטה ראובן וממטה גד וממטה זבולן ערים שתים עשרה.
> יהושוע כא ח: ויתנו בני ישראל ללוים את הערים האלה ואת מגרשיהן כאשר צוה יהוה ביד משה בגורל.
> יהושוע כא ט: ויתנו ממטה בני יהודה וממטה בני שמעון את הערים האלה אשר יקרא אתהן בשם.
> יהושוע כא י: ויהי לבני אהרן ממשפחות הקהתי מבני לוי:  כי להם היה הגורל ראישנה.
> יהושוע כא יא: ויתנו להם את קרית ארבע אבי הענוק היא חברון בהר יהודה; ואת מגרשה סביבתיה.
> יהושוע כא יב: ואת שדה העיר ואת חצריה נתנו לכלב בן יפנה באחזתו.
> יהושוע כא יג: ולבני אהרן הכהן נתנו את עיר מקלט הרצח את חברון ואת מגרשה; ואת לבנה ואת מגרשה.
> יהושוע כא יד: ואת יתר ואת מגרשה ואת אשתמע ואת מגרשה.
> יהושוע כא טו: ואת חלן ואת מגרשה ואת דבר ואת מגרשה.
> יהושוע כא טז: ואת עין ואת מגרשה ואת יטה ואת מגרשה את בית שמש ואת מגרשה:  ערים תשע מאת שני השבטים האלה.
> יהושוע כא יז: וממטה בנימין את גבעון ואת מגרשה את גבע ואת מגרשה.
> יהושוע כא יח: את ענתות ואת מגרשה ואת עלמון ואת מגרשה:  ערים ארבע.
> יהושוע כא יט: כל ערי בני אהרן הכהנים שלש עשרה ערים ומגרשיהן.
> יהושוע כא כ: ולמשפחות בני קהת הלוים הנותרים מבני קהת; ויהי ערי גורלם ממטה אפרים.
> יהושוע כא כא: ויתנו להם את עיר מקלט הרצח את שכם ואת מגרשה בהר אפרים; ואת גזר ואת מגרשה.
> יהושוע כא כב: ואת קבצים ואת מגרשה ואת בית חורן ואת מגרשה:  ערים ארבע.
> יהושוע כא כג: וממטה דן את אלתקא ואת מגרשה; את גבתון ואת מגרשה.
> יהושוע כא כד: את אילון ואת מגרשה את גת רמון ואת מגרשה:  ערים ארבע.
> יהושוע כא כה: וממחצית מטה מנשה את תענך ואת מגרשה ואת גת רמון ואת מגרשה:  ערים שתים.
> יהושוע כא כו: כל ערים עשר ומגרשיהן למשפחות בני קהת הנותרים.
> יהושוע כא כז: ולבני גרשון ממשפחת הלוים מחצי מטה מנשה את עיר מקלט הרצח את גלון (גולן) בבשן ואת מגרשה ואת בעשתרה ואת מגרשה:  ערים שתים.
> יהושוע כא כח: וממטה יששכר את קשיון ואת מגרשה; את דברת ואת מגרשה.
> יהושוע כא כט: את ירמות ואת מגרשה את עין גנים ואת מגרשה:  ערים ארבע.
> יהושוע כא ל: וממטה אשר את משאל ואת מגרשה; את עבדון ואת מגרשה.
> יהושוע כא לא: את חלקת ואת מגרשה ואת רחב ואת מגרשה:  ערים ארבע.
> יהושוע כא לב: וממטה נפתלי את עיר מקלט הרצח את קדש בגליל ואת מגרשה ואת חמת דאר ואת מגרשה ואת קרתן ואת מגרשה:  ערים שלש.
> יהושוע כא לג: כל ערי הגרשני למשפחתם שלש עשרה עיר ומגרשיהן.
> יהושוע כא לד: ולמשפחות בני מררי הלוים הנותרים מאת מטה זבולן את יקנעם ואת מגרשה; את קרתה ואת מגרשה.
> יהושוע כא לה: את דמנה ואת מגרשה את נהלל ואת מגרשה:  ערים ארבע.
> יהושוע כא לו: וממטה גד את עיר מקלט הרצח את רמת בגלעד ואת מגרשה; ואת מחנים ואת מגרשה.
> יהושוע כא לז: את חשבון ואת מגרשה את יעזר ואת מגרשה:  כל ערים ארבע.
> יהושוע כא לח: כל הערים לבני מררי למשפחתם הנותרים ממשפחות הלוים; ויהי גורלם ערים שתים עשרה.
> יהושוע כא לט: כל ערי הלוים בתוך אחזת בני ישראל ערים ארבעים ושמנה ומגרשיהן.
> יהושוע כא מ: תהיינה הערים האלה עיר עיר ומגרשיה סביבתיה:  כן לכל הערים האלה.
> יהושוע כא מא: ויתן יהוה לישראל את כל הארץ אשר נשבע לתת לאבותם; וירשוה וישבו בה.
> יהושוע כא מב: וינח יהוה להם מסביב ככל אשר נשבע לאבותם; ולא עמד איש בפניהם מכל איביהם את כל איביהם נתן יהוה בידם.
> יהושוע כא מג: לא נפל דבר מכל הדבר הטוב אשר דבר יהוה אל בית ישראל:  הכל בא.
> יהושוע כב א: אז יקרא יהושע לראובני ולגדי ולחצי מטה מנשה.
> יהושוע כב ב: ויאמר אליהם אתם שמרתם את כל אשר צוה אתכם משה עבד יהוה; ותשמעו בקולי לכל אשר צויתי אתכם.
> יהושוע כב ג: לא עזבתם את אחיכם זה ימים רבים עד היום הזה; ושמרתם את משמרת מצות יהוה אלהיכם.
> יהושוע כב ד: ועתה הניח יהוה אלהיכם לאחיכם כאשר דבר להם; ועתה פנו ולכו לכם לאהליכם אל ארץ אחזתכם אשר נתן לכם משה עבד יהוה בעבר הירדן.
> יהושוע כב ה: רק שמרו מאד לעשות את המצוה ואת התורה אשר צוה אתכם משה עבד יהוה לאהבה את יהוה אלהיכם וללכת בכל דרכיו ולשמר מצותיו ולדבקה בו; ולעבדו בכל לבבכם ובכל נפשכם.
> יהושוע כב ו: ויברכם יהושע; וישלחם וילכו אל אהליהם.
> יהושוע כב ז: ולחצי שבט המנשה נתן משה בבשן ולחציו נתן יהושע עם אחיהם מעבר (בעבר) הירדן ימה; וגם כי שלחם יהושע אל אהליהם ויברכם.
> יהושוע כב ח: ויאמר אליהם לאמר בנכסים רבים שובו אל אהליכם ובמקנה רב מאד בכסף ובזהב ובנחשת ובברזל ובשלמות הרבה מאד; חלקו שלל איביכם עם אחיכם.
> יהושוע כב ט: וישבו וילכו בני ראובן ובני גד וחצי שבט המנשה מאת בני ישראל משלה אשר בארץ כנען ללכת אל ארץ הגלעד אל ארץ אחזתם אשר נאחזו בה על פי יהוה ביד משה.
> יהושוע כב י: ויבאו אל גלילות הירדן אשר בארץ כנען; ויבנו בני ראובן ובני גד וחצי שבט המנשה שם מזבח על הירדן מזבח גדול למראה.
> יהושוע כב יא: וישמעו בני ישראל לאמר:  הנה בנו בני ראובן ובני גד וחצי שבט המנשה את המזבח אל מול ארץ כנען אל גלילות הירדן אל עבר בני ישראל.
> יהושוע כב יב: וישמעו בני ישראל; ויקהלו כל עדת בני ישראל שלה לעלות עליהם לצבא.
> יהושוע כב יג: וישלחו בני ישראל אל בני ראובן ואל בני גד ואל חצי שבט מנשה אל ארץ הגלעד:  את פינחס בן אלעזר הכהן.
> יהושוע כב יד: ועשרה נשאים עמו נשיא אחד נשיא אחד לבית אב לכל מטות ישראל; ואיש ראש בית אבותם המה לאלפי ישראל.
> יהושוע כב טו: ויבאו אל בני ראובן ואל בני גד ואל חצי שבט מנשה אל ארץ הגלעד; וידברו אתם לאמר.
> יהושוע כב טז: כה אמרו כל עדת יהוה מה המעל הזה אשר מעלתם באלהי ישראל לשוב היום מאחרי יהוה בבנותכם לכם מזבח למרדכם היום ביהוה.
> יהושוע כב יז: המעט לנו את עון פעור אשר לא הטהרנו ממנו עד היום הזה; ויהי הנגף בעדת יהוה.
> יהושוע כב יח: ואתם תשבו היום מאחרי יהוה; והיה אתם תמרדו היום ביהוה ומחר אל כל עדת ישראל יקצף.
> יהושוע כב יט: ואך אם טמאה ארץ אחזתכם עברו לכם אל ארץ אחזת יהוה אשר שכן שם משכן יהוה והאחזו בתוכנו; וביהוה אל תמרדו ואתנו אל תמרדו בבנתכם לכם מזבח מבלעדי מזבח יהוה אלהינו.
> יהושוע כב כ: הלוא עכן בן זרח מעל מעל בחרם ועל כל עדת ישראל היה קצף:  והוא איש אחד לא גוע בעונו.
> יהושוע כב כא: ויענו בני ראובן ובני גד וחצי שבט המנשה; וידברו את ראשי אלפי ישראל.
> יהושוע כב כב: אל אלהים יהוה אל אלהים יהוה הוא ידע וישראל הוא ידע:  אם במרד ואם במעל ביהוה אל תושיענו היום הזה.
> יהושוע כב כג: לבנות לנו מזבח לשוב מאחרי יהוה; ואם להעלות עליו עולה ומנחה ואם לעשות עליו זבחי שלמים יהוה הוא יבקש.
> יהושוע כב כד: ואם לא מדאגה מדבר עשינו את זאת לאמר:  מחר יאמרו בניכם לבנינו לאמר מה לכם וליהוה אלהי ישראל.
> יהושוע כב כה: וגבול נתן יהוה ביננו וביניכם בני ראובן ובני גד את הירדן אין לכם חלק ביהוה; והשביתו בניכם את בנינו לבלתי ירא את יהוה.
> יהושוע כב כו: ונאמר נעשה נא לנו לבנות את המזבח:  לא לעולה ולא לזבח.
> יהושוע כב כז: כי עד הוא בינינו וביניכם ובין דרותינו אחרינו לעבד את עבדת יהוה לפניו בעלותינו ובזבחינו ובשלמינו:  ולא יאמרו בניכם מחר לבנינו אין לכם חלק ביהוה.
> יהושוע כב כח: ונאמר והיה כי יאמרו אלינו ואל דרתינו מחר; ואמרנו ראו את תבנית מזבח יהוה אשר עשו אבותינו לא לעולה ולא לזבח כי עד הוא בינינו וביניכם.
> יהושוע כב כט: חלילה לנו ממנו למרד ביהוה ולשוב היום מאחרי יהוה לבנות מזבח לעלה למנחה ולזבח מלבד מזבח יהוה אלהינו אשר לפני משכנו.
> יהושוע כב ל: וישמע פינחס הכהן ונשיאי העדה וראשי אלפי ישראל אשר אתו את הדברים אשר דברו בני ראובן ובני גד ובני מנשה; וייטב בעיניהם.
> יהושוע כב לא: ויאמר פינחס בן אלעזר הכהן אל בני ראובן ואל בני גד ואל בני מנשה היום ידענו כי בתוכנו יהוה אשר לא מעלתם ביהוה המעל הזה; אז הצלתם את בני ישראל מיד יהוה.
> יהושוע כב לב: וישב פינחס בן אלעזר הכהן והנשיאים מאת בני ראובן ומאת בני גד מארץ הגלעד אל ארץ כנען אל בני ישראל; וישבו אותם דבר.
> יהושוע כב לג: וייטב הדבר בעיני בני ישראל ויברכו אלהים בני ישראל; ולא אמרו לעלות עליהם לצבא לשחת את הארץ אשר בני ראובן ובני גד ישבים בה.
> יהושוע כב לד: ויקראו בני ראובן ובני גד למזבח:  כי עד הוא בינתינו כי יהוה האלהים.
> יהושוע כג א: ויהי מימים רבים אחרי אשר הניח יהוה לישראל מכל איביהם מסביב; ויהושע זקן בא בימים.
> יהושוע כג ב: ויקרא יהושע לכל ישראל לזקניו ולראשיו ולשפטיו ולשטריו; ויאמר אלהם אני זקנתי באתי בימים.
> יהושוע כג ג: ואתם ראיתם את כל אשר עשה יהוה אלהיכם לכל הגוים האלה מפניכם:  כי יהוה אלהיכם הוא הנלחם לכם.
> יהושוע כג ד: ראו הפלתי לכם את הגוים הנשארים האלה בנחלה לשבטיכם:  מן הירדן וכל הגוים אשר הכרתי והים הגדול מבוא השמש.
> יהושוע כג ה: ויהוה אלהיכם הוא יהדפם מפניכם והוריש אתם מלפניכם; וירשתם את ארצם כאשר דבר יהוה אלהיכם לכם.
> יהושוע כג ו: וחזקתם מאד לשמר ולעשות את כל הכתוב בספר תורת משה:  לבלתי סור ממנו ימין ושמאול.
> יהושוע כג ז: לבלתי בוא בגוים האלה הנשארים האלה אתכם; ובשם אלהיהם לא תזכירו ולא תשביעו ולא תעבדום ולא תשתחוו להם.
> יהושוע כג ח: כי אם ביהוה אלהיכם תדבקו כאשר עשיתם עד היום הזה.
> יהושוע כג ט: ויורש יהוה מפניכם גוים גדלים ועצומים; ואתם לא עמד איש בפניכם עד היום הזה.
> יהושוע כג י: איש אחד מכם ירדף אלף:  כי יהוה אלהיכם הוא הנלחם לכם כאשר דבר לכם.
> יהושוע כג יא: ונשמרתם מאד לנפשתיכם לאהבה את יהוה אלהיכם.
> יהושוע כג יב: כי אם שוב תשובו ודבקתם ביתר הגוים האלה הנשארים האלה אתכם; והתחתנתם בהם ובאתם בהם והם בכם.
> יהושוע כג יג: ידוע תדעו כי לא יוסיף יהוה אלהיכם להוריש את הגוים האלה מלפניכם; והיו לכם לפח ולמוקש ולשטט בצדיכם ולצננים בעיניכם עד אבדכם מעל האדמה הטובה הזאת אשר נתן לכם יהוה אלהיכם.
> יהושוע כג יד: והנה אנכי הולך היום בדרך כל הארץ; וידעתם בכל לבבכם ובכל נפשכם כי לא נפל דבר אחד מכל הדברים הטובים אשר דבר יהוה אלהיכם עליכם הכל באו לכם לא נפל ממנו דבר אחד.
> יהושוע כג טו: והיה כאשר בא עליכם כל הדבר הטוב אשר דבר יהוה אלהיכם אליכם:  כן יביא יהוה עליכם את כל הדבר הרע עד השמידו אותכם מעל האדמה הטובה הזאת אשר נתן לכם יהוה אלהיכם.
> יהושוע כג טז: בעברכם את ברית יהוה אלהיכם אשר צוה אתכם והלכתם ועבדתם אלהים אחרים והשתחויתם להם וחרה אף יהוה בכם ואבדתם מהרה מעל הארץ הטובה אשר נתן לכם.
> יהושוע כד א: ויאסף יהושע את כל שבטי ישראל שכמה; ויקרא לזקני ישראל ולראשיו ולשפטיו ולשטריו ויתיצבו לפני האלהים.
> יהושוע כד ב: ויאמר יהושע אל כל העם כה אמר יהוה אלהי ישראל בעבר הנהר ישבו אבותיכם מעולם תרח אבי אברהם ואבי נחור; ויעבדו אלהים אחרים.
> יהושוע כד ג: ואקח את אביכם את אברהם מעבר הנהר ואולך אתו בכל ארץ כנען; וארב (וארבה) את זרעו ואתן לו את יצחק.
> יהושוע כד ד: ואתן ליצחק את יעקב ואת עשו; ואתן לעשו את הר שעיר לרשת אותו ויעקב ובניו ירדו מצרים.
> יהושוע כד ה: ואשלח את משה ואת אהרן ואגף את מצרים כאשר עשיתי בקרבו; ואחר הוצאתי אתכם.
> יהושוע כד ו: ואוציא את אבותיכם ממצרים ותבאו הימה; וירדפו מצרים אחרי אבותיכם ברכב ובפרשים ים סוף.
> יהושוע כד ז: ויצעקו אל יהוה וישם מאפל ביניכם ובין המצרים ויבא עליו את הים ויכסהו ותראינה עיניכם את אשר עשיתי במצרים; ותשבו במדבר ימים רבים.
> יהושוע כד ח: ואבאה (ואבא) אתכם אל ארץ האמרי היושב בעבר הירדן וילחמו אתכם; ואתן אותם בידכם ותירשו את ארצם ואשמידם מפניכם.
> יהושוע כד ט: ויקם בלק בן צפור מלך מואב וילחם בישראל; וישלח ויקרא לבלעם בן בעור לקלל אתכם.
> יהושוע כד י: ולא אביתי לשמע לבלעם; ויברך ברוך אתכם ואצל אתכם מידו.
> יהושוע כד יא: ותעברו את הירדן ותבאו אל יריחו וילחמו בכם בעלי יריחו האמרי והפרזי והכנעני והחתי והגרגשי החוי והיבוסי; ואתן אותם בידכם.
> יהושוע כד יב: ואשלח לפניכם את הצרעה ותגרש אותם מפניכם שני מלכי האמרי:  לא בחרבך ולא בקשתך.
> יהושוע כד יג: ואתן לכם ארץ אשר לא יגעת בה וערים אשר לא בניתם ותשבו בהם; כרמים וזיתים אשר לא נטעתם אתם אכלים.
> יהושוע כד יד: ועתה יראו את יהוה ועבדו אתו בתמים ובאמת; והסירו את אלהים אשר עבדו אבותיכם בעבר הנהר ובמצרים ועבדו את יהוה.
> יהושוע כד טו: ואם רע בעיניכם לעבד את יהוה בחרו לכם היום את מי תעבדון אם את אלהים אשר עבדו אבותיכם אשר בעבר (מעבר) הנהר ואם את אלהי האמרי אשר אתם ישבים בארצם; ואנכי וביתי נעבד את יהוה.
> יהושוע כד טז: ויען העם ויאמר חלילה לנו מעזב את יהוה לעבד אלהים אחרים.
> יהושוע כד יז: כי יהוה אלהינו הוא המעלה אתנו ואת אבותינו מארץ מצרים מבית עבדים; ואשר עשה לעינינו את האתות הגדלות האלה וישמרנו בכל הדרך אשר הלכנו בה ובכל העמים אשר עברנו בקרבם.
> יהושוע כד יח: ויגרש יהוה את כל העמים ואת האמרי ישב הארץ מפנינו; גם אנחנו נעבד את יהוה כי הוא אלהינו.
> יהושוע כד יט: ויאמר יהושע אל העם לא תוכלו לעבד את יהוה כי אלהים קדשים הוא:  אל קנוא הוא לא ישא לפשעכם ולחטאותיכם.
> יהושוע כד כ: כי תעזבו את יהוה ועבדתם אלהי נכר; ושב והרע לכם וכלה אתכם אחרי אשר היטיב לכם.
> יהושוע כד כא: ויאמר העם אל יהושע:  לא כי את יהוה נעבד.
> יהושוע כד כב: ויאמר יהושע אל העם עדים אתם בכם כי אתם בחרתם לכם את יהוה לעבד אותו; ויאמרו עדים.
> יהושוע כד כג: ועתה הסירו את אלהי הנכר אשר בקרבכם; והטו את לבבכם אל יהוה אלהי ישראל.
> יהושוע כד כד: ויאמרו העם אל יהושע:  את יהוה אלהינו נעבד ובקולו נשמע.
> יהושוע כד כה: ויכרת יהושע ברית לעם ביום ההוא; וישם לו חק ומשפט בשכם.
> יהושוע כד כו: ויכתב יהושע את הדברים האלה בספר תורת אלהים; ויקח אבן גדולה ויקימה שם תחת האלה אשר במקדש יהוה.
> יהושוע כד כז: ויאמר יהושע אל כל העם הנה האבן הזאת תהיה בנו לעדה כי היא שמעה את כל אמרי יהוה אשר דבר עמנו; והיתה בכם לעדה פן תכחשון באלהיכם.
> יהושוע כד כח: וישלח יהושע את העם איש לנחלתו.
> יהושוע כד כט: ויהי אחרי הדברים האלה וימת יהושע בן נון עבד יהוה בן מאה ועשר שנים.
> יהושוע כד ל: ויקברו אתו בגבול נחלתו בתמנת סרח אשר בהר אפרים מצפון להר געש.
> יהושוע כד לא: ויעבד ישראל את יהוה כל ימי יהושע; וכל ימי הזקנים אשר האריכו ימים אחרי יהושע ואשר ידעו את כל מעשה יהוה אשר עשה לישראל.
> יהושוע כד לב: ואת עצמות יוסף אשר העלו בני ישראל ממצרים קברו בשכם בחלקת השדה אשר קנה יעקב מאת בני חמור אבי שכם במאה קשיטה; ויהיו לבני יוסף לנחלה.
> יהושוע כד לג: ואלעזר בן אהרן מת; ויקברו אתו בגבעת פינחס בנו אשר נתן לו בהר אפרים.
