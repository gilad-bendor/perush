> ירמיהו א א: דברי ירמיהו בן חלקיהו מן הכהנים אשר בענתות בארץ בנימן.
> ירמיהו א ב: אשר היה דבר יהוה אליו בימי יאשיהו בן אמון מלך יהודה בשלש עשרה שנה למלכו.
> ירמיהו א ג: ויהי בימי יהויקים בן יאשיהו מלך יהודה עד תם עשתי עשרה שנה לצדקיהו בן יאשיהו מלך יהודה עד גלות ירושלם בחדש החמישי.
> ירמיהו א ד: ויהי דבר יהוה אלי לאמר.
> ירמיהו א ה: בטרם אצורך (אצרך) בבטן ידעתיך ובטרם תצא מרחם הקדשתיך:  נביא לגוים נתתיך.
> ירמיהו א ו: ואמר אהה אדני יהוה הנה לא ידעתי דבר:  כי נער אנכי.
> ירמיהו א ז: ויאמר יהוה אלי אל תאמר נער אנכי:  כי על כל אשר אשלחך תלך ואת כל אשר אצוך תדבר.
> ירמיהו א ח: אל תירא מפניהם:  כי אתך אני להצלך נאם יהוה.
> ירמיהו א ט: וישלח יהוה את ידו ויגע על פי; ויאמר יהוה אלי הנה נתתי דברי בפיך.
> ירמיהו א י: ראה הפקדתיך היום הזה על הגוים ועל הממלכות לנתוש ולנתוץ ולהאביד ולהרוס לבנות ולנטוע.
> ירמיהו א יא: ויהי דבר יהוה אלי לאמר מה אתה ראה ירמיהו; ואמר מקל שקד אני ראה.
> ירמיהו א יב: ויאמר יהוה אלי היטבת לראות:  כי שקד אני על דברי לעשתו.
> ירמיהו א יג: ויהי דבר יהוה אלי שנית לאמר מה אתה ראה; ואמר סיר נפוח אני ראה ופניו מפני צפונה.
> ירמיהו א יד: ויאמר יהוה אלי:  מצפון תפתח הרעה על כל ישבי הארץ.
> ירמיהו א טו: כי הנני קרא לכל משפחות ממלכות צפונה נאם יהוה; ובאו ונתנו איש כסאו פתח שערי ירושלם ועל כל חומתיה סביב ועל כל ערי יהודה.
> ירמיהו א טז: ודברתי משפטי אותם על כל רעתם אשר עזבוני ויקטרו לאלהים אחרים וישתחוו למעשי ידיהם.
> ירמיהו א יז: ואתה תאזר מתניך וקמת ודברת אליהם את כל אשר אנכי אצוך; אל תחת מפניהם פן אחתך לפניהם.
> ירמיהו א יח: ואני הנה נתתיך היום לעיר מבצר ולעמוד ברזל ולחמות נחשת על כל הארץ:  למלכי יהודה לשריה לכהניה ולעם הארץ.
> ירמיהו א יט: ונלחמו אליך ולא יוכלו לך:  כי אתך אני נאם יהוה להצילך.
> ירמיהו ב א: ויהי דבר יהוה אלי לאמר.
> ירמיהו ב ב: הלך וקראת באזני ירושלם לאמר כה אמר יהוה זכרתי לך חסד נעוריך אהבת כלולתיך לכתך אחרי במדבר בארץ לא זרועה.
> ירמיהו ב ג: קדש ישראל ליהוה ראשית תבואתה; כל אכליו יאשמו רעה תבא אליהם נאם יהוה.
> ירמיהו ב ד: שמעו דבר יהוה בית יעקב וכל משפחות בית ישראל.
> ירמיהו ב ה: כה אמר יהוה מה מצאו אבותיכם בי עול כי רחקו מעלי; וילכו אחרי ההבל ויהבלו.
> ירמיהו ב ו: ולא אמרו איה יהוה המעלה אתנו מארץ מצרים; המוליך אתנו במדבר בארץ ערבה ושוחה בארץ ציה וצלמות בארץ לא עבר בה איש ולא ישב אדם שם.
> ירמיהו ב ז: ואביא אתכם אל ארץ הכרמל לאכל פריה וטובה; ותבאו ותטמאו את ארצי ונחלתי שמתם לתועבה.
> ירמיהו ב ח: הכהנים לא אמרו איה יהוה ותפשי התורה לא ידעוני והרעים פשעו בי; והנבאים נבאו בבעל ואחרי לא יועלו הלכו.
> ירמיהו ב ט: לכן עד אריב אתכם נאם יהוה; ואת בני בניכם אריב.
> ירמיהו ב י: כי עברו איי כתיים וראו וקדר שלחו והתבוננו מאד; וראו הן היתה כזאת.
> ירמיהו ב יא: ההימיר גוי אלהים והמה לא אלהים; ועמי המיר כבודו בלוא יועיל.
> ירמיהו ב יב: שמו שמים על זאת; ושערו חרבו מאד נאם יהוה.
> ירמיהו ב יג: כי שתים רעות עשה עמי:  אתי עזבו מקור מים חיים לחצב להם בארות בארת נשברים אשר לא יכלו המים.
> ירמיהו ב יד: העבד ישראל אם יליד בית הוא:  מדוע היה לבז.
> ירמיהו ב טו: עליו ישאגו כפרים נתנו קולם; וישיתו ארצו לשמה עריו נצתה (נצתו) מבלי ישב.
> ירמיהו ב טז: גם בני נף ותחפנס (ותחפנחס) ירעוך קדקד.
> ירמיהו ב יז: הלוא זאת תעשה לך:  עזבך את יהוה אלהיך בעת מולכך בדרך.
> ירמיהו ב יח: ועתה מה לך לדרך מצרים לשתות מי שחור; ומה לך לדרך אשור לשתות מי נהר.
> ירמיהו ב יט: תיסרך רעתך ומשבותיך תוכחך ודעי וראי כי רע ומר עזבך את יהוה אלהיך; ולא פחדתי אליך נאם אדני יהוה צבאות.
> ירמיהו ב כ: כי מעולם שברתי עלך נתקתי מוסרותיך ותאמרי לא אעבוד (אעבור):  כי על כל גבעה גבהה ותחת כל עץ רענן את צעה זנה.
> ירמיהו ב כא: ואנכי נטעתיך שורק כלה זרע אמת; ואיך נהפכת לי סורי הגפן נכריה.
> ירמיהו ב כב: כי אם תכבסי בנתר ותרבי לך ברית נכתם עונך לפני נאם אדני יהוה.
> ירמיהו ב כג: איך תאמרי לא נטמאתי אחרי הבעלים לא הלכתי ראי דרכך בגיא דעי מה עשית:  בכרה קלה משרכת דרכיה.
> ירמיהו ב כד: פרה למד מדבר באות נפשו (נפשה) שאפה רוח תאנתה מי ישיבנה; כל מבקשיה לא ייעפו בחדשה ימצאונה.
> ירמיהו ב כה: מנעי רגלך מיחף וגורנך (וגרונך) מצמאה; ותאמרי נואש לוא כי אהבתי זרים ואחריהם אלך.
> ירמיהו ב כו: כבשת גנב כי ימצא כן הבישו בית ישראל; המה מלכיהם שריהם וכהניהם ונביאיהם.
> ירמיהו ב כז: אמרים לעץ אבי אתה ולאבן את ילדתני (ילדתנו) כי פנו אלי ערף ולא פנים; ובעת רעתם יאמרו קומה והושיענו.
> ירמיהו ב כח: ואיה אלהיך אשר עשית לך יקומו אם יושיעוך בעת רעתך:  כי מספר עריך היו אלהיך יהודה.
> ירמיהו ב כט: למה תריבו אלי; כלכם פשעתם בי נאם יהוה.
> ירמיהו ב ל: לשוא הכיתי את בניכם מוסר לא לקחו; אכלה חרבכם נביאיכם כאריה משחית.
> ירמיהו ב לא: הדור אתם ראו דבר יהוה המדבר הייתי לישראל אם ארץ מאפליה; מדוע אמרו עמי רדנו לוא נבוא עוד אליך.
> ירמיהו ב לב: התשכח בתולה עדיה כלה קשריה; ועמי שכחוני ימים אין מספר.
> ירמיהו ב לג: מה תיטבי דרכך לבקש אהבה; לכן גם את הרעות למדתי (למדת) את דרכיך.
> ירמיהו ב לד: גם בכנפיך נמצאו דם נפשות אביונים נקיים; לא במחתרת מצאתים כי על כל אלה.
> ירמיהו ב לה: ותאמרי כי נקיתי אך שב אפו ממני; הנני נשפט אותך על אמרך לא חטאתי.
> ירמיהו ב לו: מה תזלי מאד לשנות את דרכך; גם ממצרים תבשי כאשר בשת מאשור.
> ירמיהו ב לז: גם מאת זה תצאי וידיך על ראשך:  כי מאס יהוה במבטחיך ולא תצליחי להם.
> ירמיהו ג א: לאמר הן ישלח איש את אשתו והלכה מאתו והיתה לאיש אחר הישוב אליה עוד הלוא חנוף תחנף הארץ ההיא; ואת זנית רעים רבים ושוב אלי נאם יהוה.
> ירמיהו ג ב: שאי עיניך על שפים וראי איפה לא שגלת (שכבת) על דרכים ישבת להם כערבי במדבר; ותחניפי ארץ בזנותיך וברעתך.
> ירמיהו ג ג: וימנעו רבבים ומלקוש לוא היה; ומצח אשה זונה היה לך מאנת הכלם.
> ירמיהו ג ד: הלוא מעתה קראתי (קראת) לי אבי; אלוף נערי אתה.
> ירמיהו ג ה: הינטר לעולם אם ישמר לנצח; הנה דברת ותעשי הרעות ותוכל.
> ירמיהו ג ו: ויאמר יהוה אלי בימי יאשיהו המלך הראית אשר עשתה משבה ישראל; הלכה היא על כל הר גבה ואל תחת כל עץ רענן ותזני שם.
> ירמיהו ג ז: ואמר אחרי עשותה את כל אלה אלי תשוב ולא שבה; ותראה (ותרא) בגודה אחותה יהודה.
> ירמיהו ג ח: וארא כי על כל אדות אשר נאפה משבה ישראל שלחתיה ואתן את ספר כריתתיה אליה; ולא יראה בגדה יהודה אחותה ותלך ותזן גם היא.
> ירמיהו ג ט: והיה מקל זנותה ותחנף את הארץ; ותנאף את האבן ואת העץ.
> ירמיהו ג י: וגם בכל זאת לא שבה אלי בגודה אחותה יהודה בכל לבה:  כי אם בשקר נאם יהוה.
> ירמיהו ג יא: ויאמר יהוה אלי צדקה נפשה משבה ישראל מבגדה יהודה.
> ירמיהו ג יב: הלך וקראת את הדברים האלה צפונה ואמרת שובה משבה ישראל נאם יהוה לוא אפיל פני בכם:  כי חסיד אני נאם יהוה לא אטור לעולם.
> ירמיהו ג יג: אך דעי עונך כי ביהוה אלהיך פשעת; ותפזרי את דרכיך לזרים תחת כל עץ רענן ובקולי לא שמעתם נאם יהוה.
> ירמיהו ג יד: שובו בנים שובבים נאם יהוה כי אנכי בעלתי בכם; ולקחתי אתכם אחד מעיר ושנים ממשפחה והבאתי אתכם ציון.
> ירמיהו ג טו: ונתתי לכם רעים כלבי; ורעו אתכם דעה והשכיל.
> ירמיהו ג טז: והיה כי תרבו ופריתם בארץ בימים ההמה נאם יהוה לא יאמרו עוד ארון ברית יהוה ולא יעלה על לב; ולא יזכרו בו ולא יפקדו ולא יעשה עוד.
> ירמיהו ג יז: בעת ההיא יקראו לירושלם כסא יהוה ונקוו אליה כל הגוים לשם יהוה לירושלם; ולא ילכו עוד אחרי שררות לבם הרע.
> ירמיהו ג יח: בימים ההמה ילכו בית יהודה על בית ישראל; ויבאו יחדו מארץ צפון על הארץ אשר הנחלתי את אבותיכם.
> ירמיהו ג יט: ואנכי אמרתי איך אשיתך בבנים ואתן לך ארץ חמדה נחלת צבי צבאות גוים; ואמר אבי תקראו (תקראי) לי ומאחרי לא תשובו (תשובי).
> ירמיהו ג כ: אכן בגדה אשה מרעה; כן בגדתם בי בית ישראל נאם יהוה.
> ירמיהו ג כא: קול על שפיים נשמע בכי תחנוני בני ישראל:  כי העוו את דרכם שכחו את יהוה אלהיהם.
> ירמיהו ג כב: שובו בנים שובבים ארפה משובתיכם; הננו אתנו לך כי אתה יהוה אלהינו.
> ירמיהו ג כג: אכן לשקר מגבעות המון הרים; אכן ביהוה אלהינו תשועת ישראל.
> ירמיהו ג כד: והבשת אכלה את יגיע אבותינו מנעורינו:  את צאנם ואת בקרם את בניהם ואת בנותיהם.
> ירמיהו ג כה: נשכבה בבשתנו ותכסנו כלמתנו כי ליהוה אלהינו חטאנו אנחנו ואבותינו מנעורינו ועד היום הזה; ולא שמענו בקול יהוה אלהינו.
> ירמיהו ד א: אם תשוב ישראל נאם יהוה אלי תשוב; ואם תסיר שקוציך מפני ולא תנוד.
> ירמיהו ד ב: ונשבעת חי יהוה באמת במשפט ובצדקה; והתברכו בו גוים ובו יתהללו.
> ירמיהו ד ג: כי כה אמר יהוה לאיש יהודה ולירושלם נירו לכם ניר; ואל תזרעו אל קצים.
> ירמיהו ד ד: המלו ליהוה והסרו ערלות לבבכם איש יהודה וישבי ירושלם:  פן תצא כאש חמתי ובערה ואין מכבה מפני רע מעלליכם.
> ירמיהו ד ה: הגידו ביהודה ובירושלם השמיעו ואמרו ותקעו (תקעו) שופר בארץ; קראו מלאו ואמרו האספו ונבואה אל ערי המבצר.
> ירמיהו ד ו: שאו נס ציונה העיזו אל תעמדו:  כי רעה אנכי מביא מצפון ושבר גדול.
> ירמיהו ד ז: עלה אריה מסבכו ומשחית גוים נסע יצא ממקמו לשום ארצך לשמה עריך תצינה מאין יושב.
> ירמיהו ד ח: על זאת חגרו שקים ספדו והילילו:  כי לא שב חרון אף יהוה ממנו.
> ירמיהו ד ט: והיה ביום ההוא נאם יהוה יאבד לב המלך ולב השרים; ונשמו הכהנים והנבאים יתמהו.
> ירמיהו ד י: ואמר אהה אדני יהוה אכן השא השאת לעם הזה ולירושלם לאמר שלום יהיה לכם; ונגעה חרב עד הנפש.
> ירמיהו ד יא: בעת ההיא יאמר לעם הזה ולירושלם רוח צח שפים במדבר דרך בת עמי לוא לזרות ולוא להבר.
> ירמיהו ד יב: רוח מלא מאלה יבוא לי; עתה גם אני אדבר משפטים אותם.
> ירמיהו ד יג: הנה כעננים יעלה וכסופה מרכבותיו קלו מנשרים סוסיו; אוי לנו כי שדדנו.
> ירמיהו ד יד: כבסי מרעה לבך ירושלם למען תושעי:  עד מתי תלין בקרבך מחשבות אונך.
> ירמיהו ד טו: כי קול מגיד מדן; ומשמיע און מהר אפרים.
> ירמיהו ד טז: הזכירו לגוים הנה השמיעו על ירושלם נצרים באים מארץ המרחק; ויתנו על ערי יהודה קולם.
> ירמיהו ד יז: כשמרי שדי היו עליה מסביב:  כי אתי מרתה נאם יהוה.
> ירמיהו ד יח: דרכך ומעלליך עשו אלה לך; זאת רעתך כי מר כי נגע עד לבך.
> ירמיהו ד יט: מעי מעי אחולה (אחילה) קירות לבי המה לי לבי לא אחרש:  כי קול שופר שמעתי (שמעת) נפשי תרועת מלחמה.
> ירמיהו ד כ: שבר על שבר נקרא כי שדדה כל הארץ; פתאם שדדו אהלי רגע יריעתי.
> ירמיהו ד כא: עד מתי אראה נס אשמעה קול שופר.
> ירמיהו ד כב: כי אויל עמי אותי לא ידעו בנים סכלים המה ולא נבונים המה; חכמים המה להרע ולהיטיב לא ידעו.
> ירמיהו ד כג: ראיתי את הארץ והנה תהו ובהו; ואל השמים ואין אורם.
> ירמיהו ד כד: ראיתי ההרים והנה רעשים; וכל הגבעות התקלקלו.
> ירמיהו ד כה: ראיתי והנה אין האדם; וכל עוף השמים נדדו.
> ירמיהו ד כו: ראיתי והנה הכרמל המדבר; וכל עריו נתצו מפני יהוה מפני חרון אפו.
> ירמיהו ד כז: כי כה אמר יהוה שממה תהיה כל הארץ; וכלה לא אעשה.
> ירמיהו ד כח: על זאת תאבל הארץ וקדרו השמים ממעל על כי דברתי זמתי ולא נחמתי ולא אשוב ממנה.
> ירמיהו ד כט: מקול פרש ורמה קשת ברחת כל העיר באו בעבים ובכפים עלו:  כל העיר עזובה ואין יושב בהן איש.
> ירמיהו ד ל: ואתי (ואת) שדוד מה תעשי כי תלבשי שני כי תעדי עדי זהב כי תקרעי בפוך עיניך לשוא תתיפי:  מאסו בך עגבים נפשך יבקשו.
> ירמיהו ד לא: כי קול כחולה שמעתי צרה כמבכירה קול בת ציון תתיפח תפרש כפיה:  אוי נא לי כי עיפה נפשי להרגים.
> ירמיהו ה א: שוטטו בחוצות ירושלם וראו נא ודעו ובקשו ברחובותיה אם תמצאו איש אם יש עשה משפט מבקש אמונה ואסלח לה.
> ירמיהו ה ב: ואם חי יהוה יאמרו; לכן לשקר ישבעו.
> ירמיהו ה ג: יהוה עיניך הלוא לאמונה הכיתה אתם ולא חלו כליתם מאנו קחת מוסר; חזקו פניהם מסלע מאנו לשוב.
> ירמיהו ה ד: ואני אמרתי אך דלים הם; נואלו כי לא ידעו דרך יהוה משפט אלהיהם.
> ירמיהו ה ה: אלכה לי אל הגדלים ואדברה אותם כי המה ידעו דרך יהוה משפט אלהיהם; אך המה יחדו שברו על נתקו מוסרות.
> ירמיהו ה ו: על כן הכם אריה מיער זאב ערבות ישדדם נמר שקד על עריהם כל היוצא מהנה יטרף:  כי רבו פשעיהם עצמו משבותיהם.
> ירמיהו ה ז: אי לזאת אסלוח (אסלח) לך בניך עזבוני וישבעו בלא אלהים; ואשבע אותם וינאפו ובית זונה יתגודדו.
> ירמיהו ה ח: סוסים מיזנים משכים היו; איש אל אשת רעהו יצהלו.
> ירמיהו ה ט: העל אלה לוא אפקד נאם יהוה; ואם בגוי אשר כזה לא תתנקם נפשי.
> ירמיהו ה י: עלו בשרותיה ושחתו וכלה אל תעשו; הסירו נטישותיה כי לוא ליהוה המה.
> ירמיהו ה יא: כי בגוד בגדו בי בית ישראל ובית יהודה נאם יהוה.
> ירמיהו ה יב: כחשו ביהוה ויאמרו לוא הוא; ולא תבוא עלינו רעה וחרב ורעב לוא נראה.
> ירמיהו ה יג: והנביאים יהיו לרוח והדבר אין בהם; כה יעשה להם.
> ירמיהו ה יד: לכן כה אמר יהוה אלהי צבאות יען דברכם את הדבר הזה:  הנני נתן דברי בפיך לאש והעם הזה עצים ואכלתם.
> ירמיהו ה טו: הנני מביא עליכם גוי ממרחק בית ישראל נאם יהוה:  גוי איתן הוא גוי מעולם הוא גוי לא תדע לשנו ולא תשמע מה ידבר.
> ירמיהו ה טז: אשפתו כקבר פתוח; כלם גבורים.
> ירמיהו ה יז: ואכל קצירך ולחמך יאכלו בניך ובנותיך יאכל צאנך ובקרך יאכל גפנך ותאנתך; ירשש ערי מבצריך אשר אתה בטח בהנה בחרב.
> ירמיהו ה יח: וגם בימים ההמה נאם יהוה לא אעשה אתכם כלה.
> ירמיהו ה יט: והיה כי תאמרו תחת מה עשה יהוה אלהינו לנו את כל אלה; ואמרת אליהם כאשר עזבתם אותי ותעבדו אלהי נכר בארצכם כן תעבדו זרים בארץ לא לכם.
> ירמיהו ה כ: הגידו זאת בבית יעקב; והשמיעוה ביהודה לאמר.
> ירמיהו ה כא: שמעו נא זאת עם סכל ואין לב:  עינים להם ולא יראו אזנים להם ולא ישמעו.
> ירמיהו ה כב: האותי לא תיראו נאם יהוה אם מפני לא תחילו אשר שמתי חול גבול לים חק עולם ולא יעברנהו; ויתגעשו ולא יוכלו והמו גליו ולא יעברנהו.
> ירמיהו ה כג: ולעם הזה היה לב סורר ומורה:  סרו וילכו.
> ירמיהו ה כד: ולוא אמרו בלבבם נירא נא את יהוה אלהינו הנתן גשם וירה (יורה) ומלקוש בעתו; שבעת חקות קציר ישמר לנו.
> ירמיהו ה כה: עונותיכם הטו אלה; וחטאותיכם מנעו הטוב מכם.
> ירמיהו ה כו: כי נמצאו בעמי רשעים:  ישור כשך יקושים הציבו משחית אנשים ילכדו.
> ירמיהו ה כז: ככלוב מלא עוף כן בתיהם מלאים מרמה; על כן גדלו ויעשירו.
> ירמיהו ה כח: שמנו עשתו גם עברו דברי רע דין לא דנו דין יתום ויצליחו; ומשפט אביונים לא שפטו.
> ירמיהו ה כט: העל אלה לא אפקד נאם יהוה; אם בגוי אשר כזה לא תתנקם נפשי.
> ירמיהו ה ל: שמה ושערורה נהיתה בארץ.
> ירמיהו ה לא: הנבאים נבאו בשקר והכהנים ירדו על ידיהם ועמי אהבו כן; ומה תעשו לאחריתה.
> ירמיהו ו א: העזו בני בנימן מקרב ירושלם ובתקוע תקעו שופר ועל בית הכרם שאו משאת:  כי רעה נשקפה מצפון ושבר גדול.
> ירמיהו ו ב: הנוה והמענגה דמיתי בת ציון.
> ירמיהו ו ג: אליה יבאו רעים ועדריהם; תקעו עליה אהלים סביב רעו איש את ידו.
> ירמיהו ו ד: קדשו עליה מלחמה קומו ונעלה בצהרים; אוי לנו כי פנה היום כי ינטו צללי ערב.
> ירמיהו ו ה: קומו ונעלה בלילה ונשחיתה ארמנותיה.
> ירמיהו ו ו: כי כה אמר יהוה צבאות כרתו עצה ושפכו על ירושלם סללה; היא העיר הפקד כלה עשק בקרבה.
> ירמיהו ו ז: כהקיר בור (ביר) מימיה כן הקרה רעתה; חמס ושד ישמע בה על פני תמיד חלי ומכה.
> ירמיהו ו ח: הוסרי ירושלם פן תקע נפשי ממך:  פן אשימך שממה ארץ לוא נושבה.
> ירמיהו ו ט: כה אמר יהוה צבאות עולל יעוללו כגפן שארית ישראל; השב ידך כבוצר על סלסלות.
> ירמיהו ו י: על מי אדברה ואעידה וישמעו הנה ערלה אזנם ולא יוכלו להקשיב; הנה דבר יהוה היה להם לחרפה לא יחפצו בו.
> ירמיהו ו יא: ואת חמת יהוה מלאתי נלאיתי הכיל שפך על עולל בחוץ ועל סוד בחורים יחדו:  כי גם איש עם אשה ילכדו זקן עם מלא ימים.
> ירמיהו ו יב: ונסבו בתיהם לאחרים שדות ונשים יחדו:  כי אטה את ידי על ישבי הארץ נאם יהוה.
> ירמיהו ו יג: כי מקטנם ועד גדולם כלו בוצע בצע; ומנביא ועד כהן כלו עשה שקר.
> ירמיהו ו יד: וירפאו את שבר עמי על נקלה לאמר שלום שלום; ואין שלום.
> ירמיהו ו טו: הבישו כי תועבה עשו; גם בוש לא יבושו גם הכלים לא ידעו לכן יפלו בנפלים בעת פקדתים יכשלו אמר יהוה.
> ירמיהו ו טז: כה אמר יהוה עמדו על דרכים וראו ושאלו לנתבות עולם אי זה דרך הטוב ולכו בה ומצאו מרגוע לנפשכם; ויאמרו לא נלך.
> ירמיהו ו יז: והקמתי עליכם צפים הקשיבו לקול שופר; ויאמרו לא נקשיב.
> ירמיהו ו יח: לכן שמעו הגוים; ודעי עדה את אשר בם.
> ירמיהו ו יט: שמעי הארץ הנה אנכי מביא רעה אל העם הזה פרי מחשבותם:  כי על דברי לא הקשיבו ותורתי וימאסו בה.
> ירמיהו ו כ: למה זה לי לבונה משבא תבוא וקנה הטוב מארץ מרחק; עלותיכם לא לרצון וזבחיכם לא ערבו לי.
> ירמיהו ו כא: לכן כה אמר יהוה הנני נתן אל העם הזה מכשלים; וכשלו בם אבות ובנים יחדו שכן ורעו יאבדו (ואבדו).
> ירמיהו ו כב: כה אמר יהוה הנה עם בא מארץ צפון; וגוי גדול יעור מירכתי ארץ.
> ירמיהו ו כג: קשת וכידון יחזיקו אכזרי הוא ולא ירחמו קולם כים יהמה ועל סוסים ירכבו; ערוך כאיש למלחמה עליך בת ציון.
> ירמיהו ו כד: שמענו את שמעו רפו ידינו; צרה החזקתנו חיל כיולדה.
> ירמיהו ו כה: אל תצאי (תצאו) השדה ובדרך אל תלכי (תלכו):  כי חרב לאיב מגור מסביב.
> ירמיהו ו כו: בת עמי חגרי שק והתפלשי באפר אבל יחיד עשי לך מספד תמרורים:  כי פתאם יבא השדד עלינו.
> ירמיהו ו כז: בחון נתתיך בעמי מבצר; ותדע ובחנת את דרכם.
> ירמיהו ו כח: כלם סרי סוררים הלכי רכיל נחשת וברזל; כלם משחיתים המה.
> ירמיהו ו כט: נחר מפח מאשתם (מאש תם) עפרת לשוא צרף צרוף ורעים לא נתקו.
> ירמיהו ו ל: כסף נמאס קראו להם:  כי מאס יהוה בהם.
> ירמיהו ז א: הדבר אשר היה אל ירמיהו מאת יהוה לאמר.
> ירמיהו ז ב: עמד בשער בית יהוה וקראת שם את הדבר הזה; ואמרת שמעו דבר יהוה כל יהודה הבאים בשערים האלה להשתחות ליהוה.
> ירמיהו ז ג: כה אמר יהוה צבאות אלהי ישראל היטיבו דרכיכם ומעלליכם; ואשכנה אתכם במקום הזה.
> ירמיהו ז ד: אל תבטחו לכם אל דברי השקר לאמר:  היכל יהוה היכל יהוה היכל יהוה המה.
> ירמיהו ז ה: כי אם היטיב תיטיבו את דרכיכם ואת מעלליכם:  אם עשו תעשו משפט בין איש ובין רעהו.
> ירמיהו ז ו: גר יתום ואלמנה לא תעשקו ודם נקי אל תשפכו במקום הזה; ואחרי אלהים אחרים לא תלכו לרע לכם.
> ירמיהו ז ז: ושכנתי אתכם במקום הזה בארץ אשר נתתי לאבותיכם:  למן עולם ועד עולם.
> ירמיהו ז ח: הנה אתם בטחים לכם על דברי השקר לבלתי הועיל.
> ירמיהו ז ט: הגנב רצח ונאף והשבע לשקר וקטר לבעל; והלך אחרי אלהים אחרים אשר לא ידעתם.
> ירמיהו ז י: ובאתם ועמדתם לפני בבית הזה אשר נקרא שמי עליו ואמרתם נצלנו למען עשות את כל התועבות האלה.
> ירמיהו ז יא: המערת פרצים היה הבית הזה אשר נקרא שמי עליו בעיניכם; גם אנכי הנה ראיתי נאם יהוה.
> ירמיהו ז יב: כי לכו נא אל מקומי אשר בשילו אשר שכנתי שמי שם בראשונה; וראו את אשר עשיתי לו מפני רעת עמי ישראל.
> ירמיהו ז יג: ועתה יען עשותכם את כל המעשים האלה נאם יהוה; ואדבר אליכם השכם ודבר ולא שמעתם ואקרא אתכם ולא עניתם.
> ירמיהו ז יד: ועשיתי לבית אשר נקרא שמי עליו אשר אתם בטחים בו ולמקום אשר נתתי לכם ולאבותיכם כאשר עשיתי לשלו.
> ירמיהו ז טו: והשלכתי אתכם מעל פני כאשר השלכתי את כל אחיכם את כל זרע אפרים.
> ירמיהו ז טז: ואתה אל תתפלל בעד העם הזה ואל תשא בעדם רנה ותפלה ואל תפגע בי:  כי אינני שמע אתך.
> ירמיהו ז יז: האינך ראה מה המה עשים בערי יהודה ובחצות ירושלם.
> ירמיהו ז יח: הבנים מלקטים עצים והאבות מבערים את האש והנשים לשות בצק:  לעשות כונים למלכת השמים והסך נסכים לאלהים אחרים למען הכעסני.
> ירמיהו ז יט: האתי הם מכעסים נאם יהוה; הלוא אתם למען בשת פניהם.
> ירמיהו ז כ: לכן כה אמר אדני יהוה הנה אפי וחמתי נתכת אל המקום הזה על האדם ועל הבהמה ועל עץ השדה ועל פרי האדמה; ובערה ולא תכבה.
> ירמיהו ז כא: כה אמר יהוה צבאות אלהי ישראל:  עלותיכם ספו על זבחיכם ואכלו בשר.
> ירמיהו ז כב: כי לא דברתי את אבותיכם ולא צויתים ביום הוציא (הוציאי) אותם מארץ מצרים על דברי עולה וזבח.
> ירמיהו ז כג: כי אם את הדבר הזה צויתי אותם לאמר שמעו בקולי והייתי לכם לאלהים ואתם תהיו לי לעם; והלכתם בכל הדרך אשר אצוה אתכם למען ייטב לכם.
> ירמיהו ז כד: ולא שמעו ולא הטו את אזנם וילכו במעצות בשררות לבם הרע; ויהיו לאחור ולא לפנים.
> ירמיהו ז כה: למן היום אשר יצאו אבותיכם מארץ מצרים עד היום הזה ואשלח אליכם את כל עבדי הנביאים יום השכם ושלח.
> ירמיהו ז כו: ולוא שמעו אלי ולא הטו את אזנם; ויקשו את ערפם הרעו מאבותם.
> ירמיהו ז כז: ודברת אליהם את כל הדברים האלה ולא ישמעו אליך; וקראת אליהם ולא יענוכה.
> ירמיהו ז כח: ואמרת אליהם זה הגוי אשר לוא שמעו בקול יהוה אלהיו ולא לקחו מוסר; אבדה האמונה ונכרתה מפיהם.
> ירמיהו ז כט: גזי נזרך והשליכי ושאי על שפים קינה:  כי מאס יהוה ויטש את דור עברתו.
> ירמיהו ז ל: כי עשו בני יהודה הרע בעיני נאם יהוה:  שמו שקוציהם בבית אשר נקרא שמי עליו לטמאו.
> ירמיהו ז לא: ובנו במות התפת אשר בגיא בן הנם לשרף את בניהם ואת בנתיהם באש אשר לא צויתי ולא עלתה על לבי.
> ירמיהו ז לב: לכן הנה ימים באים נאם יהוה ולא יאמר עוד התפת וגיא בן הנם כי אם גיא ההרגה; וקברו בתפת מאין מקום.
> ירמיהו ז לג: והיתה נבלת העם הזה למאכל לעוף השמים ולבהמת הארץ; ואין מחריד.
> ירמיהו ז לד: והשבתי מערי יהודה ומחצות ירושלם קול ששון וקול שמחה קול חתן וקול כלה:  כי לחרבה תהיה הארץ.
> ירמיהו ח א: בעת ההיא נאם יהוה ויציאו (יוציאו) את עצמות מלכי יהודה ואת עצמות שריו ואת עצמות הכהנים ואת עצמות הנביאים ואת עצמות יושבי ירושלם מקבריהם.
> ירמיהו ח ב: ושטחום לשמש ולירח ולכל צבא השמים אשר אהבום ואשר עבדום ואשר הלכו אחריהם ואשר דרשום ואשר השתחוו להם:  לא יאספו ולא יקברו לדמן על פני האדמה יהיו.
> ירמיהו ח ג: ונבחר מות מחיים לכל השארית הנשארים מן המשפחה הרעה הזאת בכל המקמות הנשארים אשר הדחתים שם נאם יהוה צבאות.
> ירמיהו ח ד: ואמרת אליהם כה אמר יהוה היפלו ולא יקומו; אם ישוב ולא ישוב.
> ירמיהו ח ה: מדוע שובבה העם הזה ירושלם משבה נצחת; החזיקו בתרמת מאנו לשוב.
> ירמיהו ח ו: הקשבתי ואשמע לוא כן ידברו אין איש נחם על רעתו לאמר מה עשיתי; כלה שב במרצותם (במרוצתם) כסוס שוטף במלחמה.
> ירמיהו ח ז: גם חסידה בשמים ידעה מועדיה ותר וסוס (וסיס) ועגור שמרו את עת באנה; ועמי לא ידעו את משפט יהוה.
> ירמיהו ח ח: איכה תאמרו חכמים אנחנו ותורת יהוה אתנו; אכן הנה לשקר עשה עט שקר ספרים.
> ירמיהו ח ט: הבשו חכמים חתו וילכדו; הנה בדבר יהוה מאסו וחכמת מה להם.
> ירמיהו ח י: לכן אתן את נשיהם לאחרים שדותיהם ליורשים כי מקטן ועד גדול כלה בצע בצע:  מנביא ועד כהן כלה עשה שקר.
> ירמיהו ח יא: וירפו את שבר בת עמי על נקלה לאמר שלום שלום; ואין שלום.
> ירמיהו ח יב: הבשו כי תועבה עשו; גם בוש לא יבשו והכלם לא ידעו לכן יפלו בנפלים בעת פקדתם יכשלו אמר יהוה.
> ירמיהו ח יג: אסף אסיפם נאם יהוה; אין ענבים בגפן ואין תאנים בתאנה והעלה נבל ואתן להם יעברום.
> ירמיהו ח יד: על מה אנחנו ישבים האספו ונבוא אל ערי המבצר ונדמה שם:  כי יהוה אלהינו הדמנו וישקנו מי ראש כי חטאנו ליהוה.
> ירמיהו ח טו: קוה לשלום ואין טוב; לעת מרפה והנה בעתה.
> ירמיהו ח טז: מדן נשמע נחרת סוסיו מקול מצהלות אביריו רעשה כל הארץ; ויבואו ויאכלו ארץ ומלואה עיר וישבי בה.
> ירמיהו ח יז: כי הנני משלח בכם נחשים צפענים אשר אין להם לחש; ונשכו אתכם נאם יהוה.
> ירמיהו ח יח: מבליגיתי עלי יגון; עלי לבי דוי.
> ירמיהו ח יט: הנה קול שועת בת עמי מארץ מרחקים היהוה אין בציון אם מלכה אין בה; מדוע הכעסוני בפסליהם בהבלי נכר.
> ירמיהו ח כ: עבר קציר כלה קיץ; ואנחנו לוא נושענו.
> ירמיהו ח כא: על שבר בת עמי השברתי; קדרתי שמה החזקתני.
> ירמיהו ח כב: הצרי אין בגלעד אם רפא אין שם:  כי מדוע לא עלתה ארכת בת עמי.
> ירמיהו ח כג: מי יתן ראשי מים ועיני מקור דמעה; ואבכה יומם ולילה את חללי בת עמי.
> ירמיהו ט א: מי יתנני במדבר מלון ארחים ואעזבה את עמי ואלכה מאתם:  כי כלם מנאפים עצרת בגדים.
> ירמיהו ט ב: וידרכו את לשונם קשתם שקר ולא לאמונה גברו בארץ:  כי מרעה אל רעה יצאו ואתי לא ידעו נאם יהוה.
> ירמיהו ט ג: איש מרעהו השמרו ועל כל אח אל תבטחו:  כי כל אח עקוב יעקב וכל רע רכיל יהלך.
> ירמיהו ט ד: ואיש ברעהו יהתלו ואמת לא ידברו; למדו לשונם דבר שקר העוה נלאו.
> ירמיהו ט ה: שבתך בתוך מרמה; במרמה מאנו דעת אותי נאם יהוה.
> ירמיהו ט ו: לכן כה אמר יהוה צבאות הנני צורפם ובחנתים:  כי איך אעשה מפני בת עמי.
> ירמיהו ט ז: חץ שוחט (שחוט) לשונם מרמה דבר; בפיו שלום את רעהו ידבר ובקרבו ישים ארבו.
> ירמיהו ט ח: העל אלה לא אפקד בם נאם יהוה; אם בגוי אשר כזה לא תתנקם נפשי.
> ירמיהו ט ט: על ההרים אשא בכי ונהי ועל נאות מדבר קינה כי נצתו מבלי איש עבר ולא שמעו קול מקנה; מעוף השמים ועד בהמה נדדו הלכו.
> ירמיהו ט י: ונתתי את ירושלם לגלים מעון תנים; ואת ערי יהודה אתן שממה מבלי יושב.
> ירמיהו ט יא: מי האיש החכם ויבן את זאת ואשר דבר פי יהוה אליו ויגדה; על מה אבדה הארץ נצתה כמדבר מבלי עבר.
> ירמיהו ט יב: ויאמר יהוה על עזבם את תורתי אשר נתתי לפניהם; ולא שמעו בקולי ולא הלכו בה.
> ירמיהו ט יג: וילכו אחרי שררות לבם ואחרי הבעלים אשר למדום אבותם.
> ירמיהו ט יד: לכן כה אמר יהוה צבאות אלהי ישראל הנני מאכילם את העם הזה לענה; והשקיתים מי ראש.
> ירמיהו ט טו: והפצותים בגוים אשר לא ידעו המה ואבותם; ושלחתי אחריהם את החרב עד כלותי אותם.
> ירמיהו ט טז: כה אמר יהוה צבאות התבוננו וקראו למקוננות ותבואינה; ואל החכמות שלחו ותבואנה.
> ירמיהו ט יז: ותמהרנה ותשנה עלינו נהי; ותרדנה עינינו דמעה ועפעפינו יזלו מים.
> ירמיהו ט יח: כי קול נהי נשמע מציון איך שדדנו; בשנו מאד כי עזבנו ארץ כי השליכו משכנותינו.
> ירמיהו ט יט: כי שמענה נשים דבר יהוה ותקח אזנכם דבר פיו; ולמדנה בנותיכם נהי ואשה רעותה קינה.
> ירמיהו ט כ: כי עלה מות בחלונינו בא בארמנותינו להכרית עולל מחוץ בחורים מרחבות.
> ירמיהו ט כא: דבר כה נאם יהוה ונפלה נבלת האדם כדמן על פני השדה; וכעמיר מאחרי הקצר ואין מאסף.
> ירמיהו ט כב: כה אמר יהוה אל יתהלל חכם בחכמתו ואל יתהלל הגבור בגבורתו; אל יתהלל עשיר בעשרו.
> ירמיהו ט כג: כי אם בזאת יתהלל המתהלל השכל וידע אותי כי אני יהוה עשה חסד משפט וצדקה בארץ:  כי באלה חפצתי נאם יהוה.
> ירמיהו ט כד: הנה ימים באים נאם יהוה ופקדתי על כל מול בערלה.
> ירמיהו ט כה: על מצרים ועל יהודה ועל אדום ועל בני עמון ועל מואב ועל כל קצוצי פאה הישבים במדבר כי כל הגוים ערלים וכל בית ישראל ערלי לב.
> ירמיהו י א: שמעו את הדבר אשר דבר יהוה עליכם בית ישראל.
> ירמיהו י ב: כה אמר יהוה אל דרך הגוים אל תלמדו ומאתות השמים אל תחתו:  כי יחתו הגוים מהמה.
> ירמיהו י ג: כי חקות העמים הבל הוא:  כי עץ מיער כרתו מעשה ידי חרש במעצד.
> ירמיהו י ד: בכסף ובזהב ייפהו; במסמרות ובמקבות יחזקום ולוא יפיק.
> ירמיהו י ה: כתמר מקשה המה ולא ידברו נשוא ינשוא כי לא יצעדו; אל תיראו מהם כי לא ירעו וגם היטיב אין אותם.
> ירמיהו י ו: מאין כמוך יהוה:  גדול אתה וגדול שמך בגבורה.
> ירמיהו י ז: מי לא יראך מלך הגוים כי לך יאתה:  כי בכל חכמי הגוים ובכל מלכותם מאין כמוך.
> ירמיהו י ח: ובאחת יבערו ויכסלו; מוסר הבלים עץ הוא.
> ירמיהו י ט: כסף מרקע מתרשיש יובא וזהב מאופז מעשה חרש וידי צורף; תכלת וארגמן לבושם מעשה חכמים כלם.
> ירמיהו י י: ויהוה אלהים אמת הוא אלהים חיים ומלך עולם; מקצפו תרעש הארץ ולא יכלו גוים זעמו.
> ירמיהו י יא: כדנה תאמרון להום אלהיא די שמיא וארקא לא עבדו; יאבדו מארעא ומן תחות שמיא אלה.
> ירמיהו י יב: עשה ארץ בכחו מכין תבל בחכמתו; ובתבונתו נטה שמים.
> ירמיהו י יג: לקול תתו המון מים בשמים ויעלה נשאים מקצה ארץ (הארץ); ברקים למטר עשה ויוצא רוח מאצרתיו.
> ירמיהו י יד: נבער כל אדם מדעת הביש כל צורף מפסל:  כי שקר נסכו ולא רוח בם.
> ירמיהו י טו: הבל המה מעשה תעתעים; בעת פקדתם יאבדו.
> ירמיהו י טז: לא כאלה חלק יעקב כי יוצר הכל הוא וישראל שבט נחלתו:  יהוה צבאות שמו.
> ירמיהו י יז: אספי מארץ כנעתך ישבתי (ישבת) במצור.
> ירמיהו י יח: כי כה אמר יהוה הנני קולע את יושבי הארץ בפעם הזאת; והצרתי להם למען ימצאו.
> ירמיהו י יט: אוי לי על שברי נחלה מכתי; ואני אמרתי אך זה חלי ואשאנו.
> ירמיהו י כ: אהלי שדד וכל מיתרי נתקו; בני יצאני ואינם אין נטה עוד אהלי ומקים יריעותי.
> ירמיהו י כא: כי נבערו הרעים ואת יהוה לא דרשו; על כן לא השכילו וכל מרעיתם נפוצה.
> ירמיהו י כב: קול שמועה הנה באה ורעש גדול מארץ צפון:  לשום את ערי יהודה שממה מעון תנים.
> ירמיהו י כג: ידעתי יהוה כי לא לאדם דרכו; לא לאיש הלך והכין את צעדו.
> ירמיהו י כד: יסרני יהוה אך במשפט:  אל באפך פן תמעטני.
> ירמיהו י כה: שפך חמתך על הגוים אשר לא ידעוך ועל משפחות אשר בשמך לא קראו:  כי אכלו את יעקב ואכלהו ויכלהו ואת נוהו השמו.
> ירמיהו יא א: הדבר אשר היה אל ירמיהו מאת יהוה לאמר.
> ירמיהו יא ב: שמעו את דברי הברית הזאת; ודברתם אל איש יהודה ועל ישבי ירושלם.
> ירמיהו יא ג: ואמרת אליהם כה אמר יהוה אלהי ישראל:  ארור האיש אשר לא ישמע את דברי הברית הזאת.
> ירמיהו יא ד: אשר צויתי את אבותיכם ביום הוציאי אותם מארץ מצרים מכור הברזל לאמר שמעו בקולי ועשיתם אותם ככל אשר אצוה אתכם; והייתם לי לעם ואנכי אהיה לכם לאלהים.
> ירמיהו יא ה: למען הקים את השבועה אשר נשבעתי לאבותיכם לתת להם ארץ זבת חלב ודבש כיום הזה; ואען ואמר אמן יהוה.
> ירמיהו יא ו: ויאמר יהוה אלי קרא את כל הדברים האלה בערי יהודה ובחצות ירושלם לאמר:  שמעו את דברי הברית הזאת ועשיתם אותם.
> ירמיהו יא ז: כי העד העדתי באבותיכם ביום העלותי אותם מארץ מצרים ועד היום הזה השכם והעד לאמר:  שמעו בקולי.
> ירמיהו יא ח: ולא שמעו ולא הטו את אזנם וילכו איש בשרירות לבם הרע; ואביא עליהם את כל דברי הברית הזאת אשר צויתי לעשות ולא עשו.
> ירמיהו יא ט: ויאמר יהוה אלי:  נמצא קשר באיש יהודה ובישבי ירושלם.
> ירמיהו יא י: שבו על עונת אבותם הראשנים אשר מאנו לשמוע את דברי והמה הלכו אחרי אלהים אחרים לעבדם; הפרו בית ישראל ובית יהודה את בריתי אשר כרתי את אבותם.
> ירמיהו יא יא: לכן כה אמר יהוה הנני מביא אליהם רעה אשר לא יוכלו לצאת ממנה; וזעקו אלי ולא אשמע אליהם.
> ירמיהו יא יב: והלכו ערי יהודה וישבי ירושלם וזעקו אל האלהים אשר הם מקטרים להם; והושע לא יושיעו להם בעת רעתם.
> ירמיהו יא יג: כי מספר עריך היו אלהיך יהודה; ומספר חצות ירושלם שמתם מזבחות לבשת מזבחות לקטר לבעל.
> ירמיהו יא יד: ואתה אל תתפלל בעד העם הזה ואל תשא בעדם רנה ותפלה:  כי אינני שמע בעת קראם אלי בעד רעתם.
> ירמיהו יא טו: מה לידידי בביתי עשותה המזמתה הרבים ובשר קדש יעברו מעליך:  כי רעתכי אז תעלזי.
> ירמיהו יא טז: זית רענן יפה פרי תאר קרא יהוה שמך לקול המולה גדלה הצית אש עליה ורעו דליותיו.
> ירמיהו יא יז: ויהוה צבאות הנוטע אותך דבר עליך רעה:  בגלל רעת בית ישראל ובית יהודה אשר עשו להם להכעסני לקטר לבעל.
> ירמיהו יא יח: ויהוה הודיעני ואדעה; אז הראיתני מעלליהם.
> ירמיהו יא יט: ואני ככבש אלוף יובל לטבוח; ולא ידעתי כי עלי חשבו מחשבות נשחיתה עץ בלחמו ונכרתנו מארץ חיים ושמו לא יזכר עוד.
> ירמיהו יא כ: ויהוה צבאות שפט צדק בחן כליות ולב; אראה נקמתך מהם כי אליך גליתי את ריבי.
> ירמיהו יא כא: לכן כה אמר יהוה על אנשי ענתות המבקשים את נפשך לאמר:  לא תנבא בשם יהוה ולא תמות בידנו.
> ירמיהו יא כב: לכן כה אמר יהוה צבאות הנני פקד עליהם:  הבחורים ימתו בחרב בניהם ובנותיהם ימתו ברעב.
> ירמיהו יא כג: ושארית לא תהיה להם:  כי אביא רעה אל אנשי ענתות שנת פקדתם.
> ירמיהו יב א: צדיק אתה יהוה כי אריב אליך; אך משפטים אדבר אתך מדוע דרך רשעים צלחה שלו כל בגדי בגד.
> ירמיהו יב ב: נטעתם גם שרשו ילכו גם עשו פרי; קרוב אתה בפיהם ורחוק מכליותיהם.
> ירמיהו יב ג: ואתה יהוה ידעתני תראני ובחנת לבי אתך; התקם כצאן לטבחה והקדשם ליום הרגה.
> ירמיהו יב ד: עד מתי תאבל הארץ ועשב כל השדה ייבש; מרעת ישבי בה ספתה בהמות ועוף כי אמרו לא יראה את אחריתנו.
> ירמיהו יב ה: כי את רגלים רצתה וילאוך ואיך תתחרה את הסוסים; ובארץ שלום אתה בוטח ואיך תעשה בגאון הירדן.
> ירמיהו יב ו: כי גם אחיך ובית אביך גם המה בגדו בך גם המה קראו אחריך מלא; אל תאמן בם כי ידברו אליך טובות.
> ירמיהו יב ז: עזבתי את ביתי נטשתי את נחלתי; נתתי את ידדות נפשי בכף איביה.
> ירמיהו יב ח: היתה לי נחלתי כאריה ביער; נתנה עלי בקולה על כן שנאתיה.
> ירמיהו יב ט: העיט צבוע נחלתי לי העיט סביב עליה; לכו אספו כל חית השדה התיו לאכלה.
> ירמיהו יב י: רעים רבים שחתו כרמי בססו את חלקתי; נתנו את חלקת חמדתי למדבר שממה.
> ירמיהו יב יא: שמה לשממה אבלה עלי שממה; נשמה כל הארץ כי אין איש שם על לב.
> ירמיהו יב יב: על כל שפים במדבר באו שדדים כי חרב ליהוה אכלה מקצה ארץ ועד קצה הארץ:  אין שלום לכל בשר.
> ירמיהו יב יג: זרעו חטים וקצים קצרו נחלו לא יועלו; ובשו מתבואתיכם מחרון אף יהוה.
> ירמיהו יב יד: כה אמר יהוה על כל שכני הרעים הנגעים בנחלה אשר הנחלתי את עמי את ישראל:  הנני נתשם מעל אדמתם ואת בית יהודה אתוש מתוכם.
> ירמיהו יב טו: והיה אחרי נתשי אותם אשוב ורחמתים; והשבתים איש לנחלתו ואיש לארצו.
> ירמיהו יב טז: והיה אם למד ילמדו את דרכי עמי להשבע בשמי חי יהוה כאשר למדו את עמי להשבע בבעל ונבנו בתוך עמי.
> ירמיהו יב יז: ואם לא ישמעו:  ונתשתי את הגוי ההוא נתוש ואבד נאם יהוה.
> ירמיהו יג א: כה אמר יהוה אלי הלוך וקנית לך אזור פשתים ושמתו על מתניך; ובמים לא תבאהו.
> ירמיהו יג ב: ואקנה את האזור כדבר יהוה; ואשם על מתני.
> ירמיהו יג ג: ויהי דבר יהוה אלי שנית לאמר.
> ירמיהו יג ד: קח את האזור אשר קנית אשר על מתניך; וקום לך פרתה וטמנהו שם בנקיק הסלע.
> ירמיהו יג ה: ואלך ואטמנהו בפרת כאשר צוה יהוה אותי.
> ירמיהו יג ו: ויהי מקץ ימים רבים; ויאמר יהוה אלי קום לך פרתה וקח משם את האזור אשר צויתיך לטמנו שם.
> ירמיהו יג ז: ואלך פרתה ואחפר ואקח את האזור מן המקום אשר טמנתיו שמה; והנה נשחת האזור לא יצלח לכל.
> ירמיהו יג ח: ויהי דבר יהוה אלי לאמר.
> ירמיהו יג ט: כה אמר יהוה:  ככה אשחית את גאון יהודה ואת גאון ירושלם הרב.
> ירמיהו יג י: העם הזה הרע המאנים לשמוע את דברי ההלכים בשררות לבם וילכו אחרי אלהים אחרים לעבדם ולהשתחות להם; ויהי כאזור הזה אשר לא יצלח לכל.
> ירמיהו יג יא: כי כאשר ידבק האזור אל מתני איש כן הדבקתי אלי את כל בית ישראל ואת כל בית יהודה נאם יהוה להיות לי לעם ולשם ולתהלה ולתפארת; ולא שמעו.
> ירמיהו יג יב: ואמרת אליהם את הדבר הזה    כה אמר יהוה אלהי ישראל כל נבל ימלא יין; ואמרו אליך הידע לא נדע כי כל נבל ימלא יין.
> ירמיהו יג יג: ואמרת אליהם כה אמר יהוה הנני ממלא את כל ישבי הארץ הזאת ואת המלכים הישבים לדוד על כסאו ואת הכהנים ואת הנבאים ואת כל ישבי ירושלם שכרון.
> ירמיהו יג יד: ונפצתים איש אל אחיו והאבות והבנים יחדו נאם יהוה; לא אחמול ולא אחוס ולא ארחם מהשחיתם.
> ירמיהו יג טו: שמעו והאזינו אל תגבהו:  כי יהוה דבר.
> ירמיהו יג טז: תנו ליהוה אלהיכם כבוד בטרם יחשך ובטרם יתנגפו רגליכם על הרי נשף; וקויתם לאור ושמה לצלמות ישית (ושית) לערפל.
> ירמיהו יג יז: ואם לא תשמעוה במסתרים תבכה נפשי מפני גוה; ודמע תדמע ותרד עיני דמעה כי נשבה עדר יהוה.
> ירמיהו יג יח: אמר למלך ולגבירה השפילו שבו:  כי ירד מראשותיכם עטרת תפארתכם.
> ירמיהו יג יט: ערי הנגב סגרו ואין פתח; הגלת יהודה כלה הגלת שלומים.
> ירמיהו יג כ: שאי (שאו) עיניכם וראי (וראו) הבאים מצפון; איה העדר נתן לך צאן תפארתך.
> ירמיהו יג כא: מה תאמרי כי יפקד עליך ואת למדת אתם עליך אלפים לראש; הלוא חבלים יאחזוך כמו אשת לדה.
> ירמיהו יג כב: וכי תאמרי בלבבך מדוע קראני אלה; ברב עונך נגלו שוליך נחמסו עקביך.
> ירמיהו יג כג: היהפך כושי עורו ונמר חברברתיו; גם אתם תוכלו להיטיב למדי הרע.
> ירמיהו יג כד: ואפיצם כקש עובר לרוח מדבר.
> ירמיהו יג כה: זה גורלך מנת מדיך מאתי נאם יהוה אשר שכחת אותי ותבטחי בשקר.
> ירמיהו יג כו: וגם אני חשפתי שוליך על פניך; ונראה קלונך.
> ירמיהו יג כז: נאפיך ומצהלותיך זמת זנותך על גבעות בשדה ראיתי שקוציך; אוי לך ירושלם לא תטהרי אחרי מתי עד.
> ירמיהו יד א: אשר היה דבר יהוה אל ירמיהו על דברי הבצרות.
> ירמיהו יד ב: אבלה יהודה ושעריה אמללו קדרו לארץ; וצוחת ירושלם עלתה.
> ירמיהו יד ג: ואדריהם שלחו צעוריהם (צעיריהם) למים; באו על גבים לא מצאו מים שבו כליהם ריקם בשו והכלמו וחפו ראשם.
> ירמיהו יד ד: בעבור האדמה חתה כי לא היה גשם בארץ; בשו אכרים חפו ראשם.
> ירמיהו יד ה: כי גם אילת בשדה ילדה ועזוב:  כי לא היה דשא.
> ירמיהו יד ו: ופראים עמדו על שפים שאפו רוח כתנים; כלו עיניהם כי אין עשב.
> ירמיהו יד ז: אם עונינו ענו בנו יהוה עשה למען שמך:  כי רבו משובתינו לך חטאנו.
> ירמיהו יד ח: מקוה ישראל מושיעו בעת צרה למה תהיה כגר בארץ וכארח נטה ללון.
> ירמיהו יד ט: למה תהיה כאיש נדהם כגבור לא יוכל להושיע; ואתה בקרבנו יהוה ושמך עלינו נקרא אל תנחנו.
> ירמיהו יד י: כה אמר יהוה לעם הזה כן אהבו לנוע רגליהם לא חשכו; ויהוה לא רצם עתה יזכר עונם ויפקד חטאתם.
> ירמיהו יד יא: ויאמר יהוה אלי:  אל תתפלל בעד העם הזה לטובה.
> ירמיהו יד יב: כי יצמו אינני שמע אל רנתם וכי יעלו עלה ומנחה אינני רצם:  כי בחרב וברעב ובדבר אנכי מכלה אותם.
> ירמיהו יד יג: ואמר אהה אדני יהוה הנה הנבאים אמרים להם לא תראו חרב ורעב לא יהיה לכם:  כי שלום אמת אתן לכם במקום הזה.
> ירמיהו יד יד: ויאמר יהוה אלי שקר הנבאים נבאים בשמי לא שלחתים ולא צויתים ולא דברתי אליהם; חזון שקר וקסם ואלול (ואליל) ותרמות (ותרמית) לבם המה מתנבאים לכם.
> ירמיהו יד טו: לכן כה אמר יהוה על הנבאים הנבאים בשמי ואני לא שלחתים והמה אמרים חרב ורעב לא יהיה בארץ הזאת:  בחרב וברעב יתמו הנבאים ההמה.
> ירמיהו יד טז: והעם אשר המה נבאים להם יהיו משלכים בחצות ירושלם מפני הרעב והחרב ואין מקבר להמה המה נשיהם ובניהם ובנתיהם; ושפכתי עליהם את רעתם.
> ירמיהו יד יז: ואמרת אליהם את הדבר הזה תרדנה עיני דמעה לילה ויומם ואל תדמינה:  כי שבר גדול נשברה בתולת בת עמי מכה נחלה מאד.
> ירמיהו יד יח: אם יצאתי השדה והנה חללי חרב ואם באתי העיר והנה תחלואי רעב:  כי גם נביא גם כהן סחרו אל ארץ ולא ידעו.
> ירמיהו יד יט: המאס מאסת את יהודה אם בציון געלה נפשך מדוע הכיתנו ואין לנו מרפא; קוה לשלום ואין טוב ולעת מרפא והנה בעתה.
> ירמיהו יד כ: ידענו יהוה רשענו עון אבותינו:  כי חטאנו לך.
> ירמיהו יד כא: אל תנאץ למען שמך אל תנבל כסא כבודך; זכר אל תפר בריתך אתנו.
> ירמיהו יד כב: היש בהבלי הגוים מגשמים ואם השמים יתנו רבבים; הלא אתה הוא יהוה אלהינו ונקוה לך כי אתה עשית את כל אלה.
> ירמיהו טו א: ויאמר יהוה אלי אם יעמד משה ושמואל לפני אין נפשי אל העם הזה; שלח מעל פני ויצאו.
> ירמיהו טו ב: והיה כי יאמרו אליך אנה נצא; ואמרת אליהם כה אמר יהוה אשר למות למות ואשר לחרב לחרב ואשר לרעב לרעב ואשר לשבי לשבי.
> ירמיהו טו ג: ופקדתי עליהם ארבע משפחות נאם יהוה את החרב להרג ואת הכלבים לסחב; ואת עוף השמים ואת בהמת הארץ לאכל ולהשחית.
> ירמיהו טו ד: ונתתים לזועה (לזעוה) לכל ממלכות הארץ בגלל מנשה בן יחזקיהו מלך יהודה על אשר עשה בירושלם.
> ירמיהו טו ה: כי מי יחמל עליך ירושלם ומי ינוד לך; ומי יסור לשאל לשלם לך.
> ירמיהו טו ו: את נטשת אתי נאם יהוה אחור תלכי; ואט את ידי עליך ואשחיתך נלאיתי הנחם.
> ירמיהו טו ז: ואזרם במזרה בשערי הארץ; שכלתי אבדתי את עמי מדרכיהם לוא שבו.
> ירמיהו טו ח: עצמו לי אלמנותו מחול ימים הבאתי להם על אם בחור שדד בצהרים; הפלתי עליה פתאם עיר ובהלות.
> ירמיהו טו ט: אמללה ילדת השבעה נפחה נפשה באה (בא) שמשה בעד יומם בושה וחפרה; ושאריתם לחרב אתן לפני איביהם נאם יהוה.
> ירמיהו טו י: אוי לי אמי כי ילדתני איש ריב ואיש מדון לכל הארץ; לא נשיתי ולא נשו בי כלה מקללוני.
> ירמיהו טו יא: אמר יהוה אם לא שרותך (שריתיך) לטוב; אם לוא הפגעתי בך בעת רעה ובעת צרה את האיב.
> ירמיהו טו יב: הירע ברזל ברזל מצפון ונחשת.
> ירמיהו טו יג: חילך ואוצרותיך לבז אתן לא במחיר; ובכל חטאותיך ובכל גבוליך.
> ירמיהו טו יד: והעברתי את איביך בארץ לא ידעת:  כי אש קדחה באפי עליכם תוקד.
> ירמיהו טו טו: אתה ידעת יהוה זכרני ופקדני והנקם לי מרדפי אל לארך אפך תקחני; דע שאתי עליך חרפה.
> ירמיהו טו טז: נמצאו דבריך ואכלם ויהי דבריך (דברך) לי לששון ולשמחת לבבי:  כי נקרא שמך עלי יהוה אלהי צבאות.
> ירמיהו טו יז: לא ישבתי בסוד משחקים ואעלז:  מפני ידך בדד ישבתי כי זעם מלאתני.
> ירמיהו טו יח: למה היה כאבי נצח ומכתי אנושה; מאנה הרפא היו תהיה לי כמו אכזב מים לא נאמנו.
> ירמיהו טו יט: לכן כה אמר יהוה אם תשוב ואשיבך לפני תעמד ואם תוציא יקר מזולל כפי תהיה; ישבו המה אליך ואתה לא תשוב אליהם.
> ירמיהו טו כ: ונתתיך לעם הזה לחומת נחשת בצורה ונלחמו אליך ולא יוכלו לך:  כי אתך אני להושיעך ולהצילך נאם יהוה.
> ירמיהו טו כא: והצלתיך מיד רעים; ופדתיך מכף ערצים.
> ירמיהו טז א: ויהי דבר יהוה אלי לאמר.
> ירמיהו טז ב: לא תקח לך אשה; ולא יהיו לך בנים ובנות במקום הזה.
> ירמיהו טז ג: כי כה אמר יהוה על הבנים ועל הבנות הילודים במקום הזה; ועל אמתם הילדות אותם ועל אבותם המולדים אותם בארץ הזאת.
> ירמיהו טז ד: ממותי תחלאים ימתו לא יספדו ולא יקברו לדמן על פני האדמה יהיו; ובחרב וברעב יכלו והיתה נבלתם למאכל לעוף השמים ולבהמת הארץ.
> ירמיהו טז ה: כי כה אמר יהוה אל תבוא בית מרזח ואל תלך לספוד ואל תנד להם:  כי אספתי את שלומי מאת העם הזה נאם יהוה את החסד ואת הרחמים.
> ירמיהו טז ו: ומתו גדלים וקטנים בארץ הזאת לא יקברו; ולא יספדו להם ולא יתגדד ולא יקרח להם.
> ירמיהו טז ז: ולא יפרסו להם על אבל לנחמו על מת; ולא ישקו אותם כוס תנחומים על אביו ועל אמו.
> ירמיהו טז ח: ובית משתה לא תבוא לשבת אותם לאכל ולשתות.
> ירמיהו טז ט: כי כה אמר יהוה צבאות אלהי ישראל הנני משבית מן המקום הזה לעיניכם ובימיכם קול ששון וקול שמחה קול חתן וקול כלה.
> ירמיהו טז י: והיה כי תגיד לעם הזה את כל הדברים האלה; ואמרו אליך על מה דבר יהוה עלינו את כל הרעה הגדולה הזאת ומה עוננו ומה חטאתנו אשר חטאנו ליהוה אלהינו.
> ירמיהו טז יא: ואמרת אליהם על אשר עזבו אבותיכם אותי נאם יהוה וילכו אחרי אלהים אחרים ויעבדום וישתחוו להם; ואתי עזבו ואת תורתי לא שמרו.
> ירמיהו טז יב: ואתם הרעתם לעשות מאבותיכם; והנכם הלכים איש אחרי שררות לבו הרע לבלתי שמע אלי.
> ירמיהו טז יג: והטלתי אתכם מעל הארץ הזאת על הארץ אשר לא ידעתם אתם ואבותיכם; ועבדתם שם את אלהים אחרים יומם ולילה אשר לא אתן לכם חנינה.
> ירמיהו טז יד: לכן הנה ימים באים נאם יהוה; ולא יאמר עוד חי יהוה אשר העלה את בני ישראל מארץ מצרים.
> ירמיהו טז טו: כי אם חי יהוה אשר העלה את בני ישראל מארץ צפון ומכל הארצות אשר הדיחם שמה; והשבתים על אדמתם אשר נתתי לאבותם.
> ירמיהו טז טז: הנני שלח לדוגים (לדיגים) רבים נאם יהוה ודיגום; ואחרי כן אשלח לרבים צידים וצדום מעל כל הר ומעל כל גבעה ומנקיקי הסלעים.
> ירמיהו טז יז: כי עיני על כל דרכיהם לא נסתרו מלפני; ולא נצפן עונם מנגד עיני.
> ירמיהו טז יח: ושלמתי ראשונה משנה עונם וחטאתם על חללם את ארצי:  בנבלת שקוציהם ותועבותיהם מלאו את נחלתי.
> ירמיהו טז יט: יהוה עזי ומעזי ומנוסי ביום צרה; אליך גוים יבאו מאפסי ארץ ויאמרו אך שקר נחלו אבותינו הבל ואין בם מועיל.
> ירמיהו טז כ: היעשה לו אדם אלהים; והמה לא אלהים.
> ירמיהו טז כא: לכן הנני מודיעם בפעם הזאת אודיעם את ידי ואת גבורתי; וידעו כי שמי יהוה.
> ירמיהו יז א: חטאת יהודה כתובה בעט ברזל בצפרן שמיר:  חרושה על לוח לבם ולקרנות מזבחותיכם.
> ירמיהו יז ב: כזכר בניהם מזבחותם ואשריהם על עץ רענן על גבעות הגבהות.
> ירמיהו יז ג: הררי בשדה חילך כל אוצרותיך לבז אתן; במתיך בחטאת בכל גבוליך.
> ירמיהו יז ד: ושמטתה ובך מנחלתך אשר נתתי לך והעבדתיך את איביך בארץ אשר לא ידעת:  כי אש קדחתם באפי עד עולם תוקד.
> ירמיהו יז ה: כה אמר יהוה ארור הגבר אשר יבטח באדם ושם בשר זרעו; ומן יהוה יסור לבו.
> ירמיהו יז ו: והיה כערער בערבה ולא יראה כי יבוא טוב; ושכן חררים במדבר ארץ מלחה ולא תשב.
> ירמיהו יז ז: ברוך הגבר אשר יבטח ביהוה; והיה יהוה מבטחו.
> ירמיהו יז ח: והיה כעץ שתול על מים ועל יובל ישלח שרשיו ולא ירא (יראה) כי יבא חם והיה עלהו רענן; ובשנת בצרת לא ידאג ולא ימיש מעשות פרי.
> ירמיהו יז ט: עקב הלב מכל ואנש הוא; מי ידענו.
> ירמיהו יז י: אני יהוה חקר לב בחן כליות:  ולתת לאיש כדרכו כפרי מעלליו.
> ירמיהו יז יא: קרא דגר ולא ילד עשה עשר ולא במשפט; בחצי ימו יעזבנו ובאחריתו יהיה נבל.
> ירמיהו יז יב: כסא כבוד מרום מראשון מקום מקדשנו.
> ירמיהו יז יג: מקוה ישראל יהוה כל עזביך יבשו; יסורי (וסורי) בארץ יכתבו כי עזבו מקור מים חיים את יהוה.
> ירמיהו יז יד: רפאני יהוה וארפא הושיעני ואושעה:  כי תהלתי אתה.
> ירמיהו יז טו: הנה המה אמרים אלי:  איה דבר יהוה יבוא נא.
> ירמיהו יז טז: ואני לא אצתי מרעה אחריך ויום אנוש לא התאויתי אתה ידעת; מוצא שפתי נכח פניך היה.
> ירמיהו יז יז: אל תהיה לי למחתה; מחסי אתה ביום רעה.
> ירמיהו יז יח: יבשו רדפי ואל אבשה אני יחתו המה ואל אחתה אני; הביא עליהם יום רעה ומשנה שברון שברם.
> ירמיהו יז יט: כה אמר יהוה אלי הלך ועמדת בשער בני עם (העם) אשר יבאו בו מלכי יהודה ואשר יצאו בו; ובכל שערי ירושלם.
> ירמיהו יז כ: ואמרת אליהם שמעו דבר יהוה מלכי יהודה וכל יהודה וכל ישבי ירושלם הבאים בשערים האלה.
> ירמיהו יז כא: כה אמר יהוה השמרו בנפשותיכם; ואל תשאו משא ביום השבת והבאתם בשערי ירושלם.
> ירמיהו יז כב: ולא תוציאו משא מבתיכם ביום השבת וכל מלאכה לא תעשו; וקדשתם את יום השבת כאשר צויתי את אבותיכם.
> ירמיהו יז כג: ולא שמעו ולא הטו את אזנם; ויקשו את ערפם לבלתי שומע (שמוע) ולבלתי קחת מוסר.
> ירמיהו יז כד: והיה אם שמע תשמעון אלי נאם יהוה לבלתי הביא משא בשערי העיר הזאת ביום השבת; ולקדש את יום השבת לבלתי עשות בה כל מלאכה.
> ירמיהו יז כה: ובאו בשערי העיר הזאת מלכים ושרים ישבים על כסא דוד רכבים ברכב ובסוסים המה ושריהם איש יהודה וישבי ירושלם; וישבה העיר הזאת לעולם.
> ירמיהו יז כו: ובאו מערי יהודה ומסביבות ירושלם ומארץ בנימן ומן השפלה ומן ההר ומן הנגב מבאים עולה וזבח ומנחה ולבונה ומבאי תודה בית יהוה.
> ירמיהו יז כז: ואם לא תשמעו אלי לקדש את יום השבת ולבלתי שאת משא ובא בשערי ירושלם ביום השבת:  והצתי אש בשעריה ואכלה ארמנות ירושלם ולא תכבה.
> ירמיהו יח א: הדבר אשר היה אל ירמיהו מאת יהוה לאמר.
> ירמיהו יח ב: קום וירדת בית היוצר; ושמה אשמיעך את דברי.
> ירמיהו יח ג: וארד בית היוצר; והנהו (והנה הוא) עשה מלאכה על האבנים.
> ירמיהו יח ד: ונשחת הכלי אשר הוא עשה בחמר ביד היוצר; ושב ויעשהו כלי אחר כאשר ישר בעיני היוצר לעשות.
> ירמיהו יח ה: ויהי דבר יהוה אלי לאמור.
> ירמיהו יח ו: הכיוצר הזה לא אוכל לעשות לכם בית ישראל נאם יהוה; הנה כחמר ביד היוצר כן אתם בידי בית ישראל.
> ירמיהו יח ז: רגע אדבר על גוי ועל ממלכה לנתוש ולנתוץ ולהאביד.
> ירמיהו יח ח: ושב הגוי ההוא מרעתו אשר דברתי עליו ונחמתי על הרעה אשר חשבתי לעשות לו.
> ירמיהו יח ט: ורגע אדבר על גוי ועל ממלכה לבנות ולנטוע.
> ירמיהו יח י: ועשה הרעה (הרע) בעיני לבלתי שמע בקולי ונחמתי על הטובה אשר אמרתי להיטיב אותו.
> ירמיהו יח יא: ועתה אמר נא אל איש יהודה ועל יושבי ירושלם לאמר כה אמר יהוה הנה אנכי יוצר עליכם רעה וחשב עליכם מחשבה; שובו נא איש מדרכו הרעה והיטיבו דרכיכם ומעלליכם.
> ירמיהו יח יב: ואמרו נואש:  כי אחרי מחשבותינו נלך ואיש שררות לבו הרע נעשה.
> ירמיהו יח יג: לכן כה אמר יהוה שאלו נא בגוים מי שמע כאלה:  שעררת עשתה מאד בתולת ישראל.
> ירמיהו יח יד: היעזב מצור שדי שלג לבנון:  אם ינתשו מים זרים קרים נוזלים.
> ירמיהו יח טו: כי שכחני עמי לשוא יקטרו; ויכשלום בדרכיהם שבילי עולם ללכת נתיבות דרך לא סלולה.
> ירמיהו יח טז: לשום ארצם לשמה שרוקת (שריקת) עולם; כל עובר עליה ישם ויניד בראשו.
> ירמיהו יח יז: כרוח קדים אפיצם לפני אויב; ערף ולא פנים אראם ביום אידם.
> ירמיהו יח יח: ויאמרו לכו ונחשבה על ירמיהו מחשבות כי לא תאבד תורה מכהן ועצה מחכם ודבר מנביא; לכו ונכהו בלשון ואל נקשיבה אל כל דבריו.
> ירמיהו יח יט: הקשיבה יהוה אלי; ושמע לקול יריבי.
> ירמיהו יח כ: הישלם תחת טובה רעה כי כרו שוחה לנפשי; זכר עמדי לפניך לדבר עליהם טובה להשיב את חמתך מהם.
> ירמיהו יח כא: לכן תן את בניהם לרעב והגרם על ידי חרב ותהינה נשיהם שכלות ואלמנות ואנשיהם יהיו הרגי מות; בחוריהם מכי חרב במלחמה.
> ירמיהו יח כב: תשמע זעקה מבתיהם כי תביא עליהם גדוד פתאם:  כי כרו שיחה (שוחה) ללכדני ופחים טמנו לרגלי.
> ירמיהו יח כג: ואתה יהוה ידעת את כל עצתם עלי למות אל תכפר על עונם וחטאתם מלפניך אל תמחי; והיו (ויהיו) מכשלים לפניך בעת אפך עשה בהם.
> ירמיהו יט א: כה אמר יהוה הלך וקנית בקבק יוצר חרש; ומזקני העם ומזקני הכהנים.
> ירמיהו יט ב: ויצאת אל גיא בן הנם אשר פתח שער החרסות (החרסית); וקראת שם את הדברים אשר אדבר אליך.
> ירמיהו יט ג: ואמרת שמעו דבר יהוה מלכי יהודה וישבי ירושלם; כה אמר יהוה צבאות אלהי ישראל הנני מביא רעה על המקום הזה אשר כל שמעה תצלנה אזניו.
> ירמיהו יט ד: יען אשר עזבני וינכרו את המקום הזה ויקטרו בו לאלהים אחרים אשר לא ידעום המה ואבותיהם ומלכי יהודה; ומלאו את המקום הזה דם נקים.
> ירמיהו יט ה: ובנו את במות הבעל לשרף את בניהם באש עלות לבעל:  אשר לא צויתי ולא דברתי ולא עלתה על לבי.
> ירמיהו יט ו: לכן הנה ימים באים נאם יהוה ולא יקרא למקום הזה עוד התפת וגיא בן הנם כי אם גיא ההרגה.
> ירמיהו יט ז: ובקתי את עצת יהודה וירושלם במקום הזה והפלתים בחרב לפני איביהם וביד מבקשי נפשם; ונתתי את נבלתם למאכל לעוף השמים ולבהמת הארץ.
> ירמיהו יט ח: ושמתי את העיר הזאת לשמה ולשרקה:  כל עבר עליה ישם וישרק על כל מכתה.
> ירמיהו יט ט: והאכלתים את בשר בניהם ואת בשר בנתיהם ואיש בשר רעהו יאכלו; במצור ובמצוק אשר יציקו להם איביהם ומבקשי נפשם.
> ירמיהו יט י: ושברת הבקבק לעיני האנשים ההלכים אותך.
> ירמיהו יט יא: ואמרת אליהם כה אמר יהוה צבאות ככה אשבר את העם הזה ואת העיר הזאת כאשר ישבר את כלי היוצר אשר לא יוכל להרפה עוד; ובתפת יקברו מאין מקום לקבור.
> ירמיהו יט יב: כן אעשה למקום הזה נאם יהוה וליושביו; ולתת את העיר הזאת כתפת.
> ירמיהו יט יג: והיו בתי ירושלם ובתי מלכי יהודה כמקום התפת הטמאים לכל הבתים אשר קטרו על גגתיהם לכל צבא השמים והסך נסכים לאלהים אחרים.
> ירמיהו יט יד: ויבא ירמיהו מהתפת אשר שלחו יהוה שם להנבא; ויעמד בחצר בית יהוה ויאמר אל כל העם.
> ירמיהו יט טו: כה אמר יהוה צבאות אלהי ישראל הנני מבי אל העיר הזאת ועל כל עריה את כל הרעה אשר דברתי עליה:  כי הקשו את ערפם לבלתי שמוע את דברי.
> ירמיהו כ א: וישמע פשחור בן אמר הכהן והוא פקיד נגיד בבית יהוה את ירמיהו נבא את הדברים האלה.
> ירמיהו כ ב: ויכה פשחור את ירמיהו הנביא; ויתן אתו על המהפכת אשר בשער בנימן העליון אשר בבית יהוה.
> ירמיהו כ ג: ויהי ממחרת ויצא פשחור את ירמיהו מן המהפכת; ויאמר אליו ירמיהו לא פשחור קרא יהוה שמך כי אם מגור מסביב.
> ירמיהו כ ד: כי כה אמר יהוה הנני נתנך למגור לך ולכל אהביך ונפלו בחרב איביהם ועיניך ראות; ואת כל יהודה אתן ביד מלך בבל והגלם בבלה והכם בחרב.
> ירמיהו כ ה: ונתתי את כל חסן העיר הזאת ואת כל יגיעה ואת כל יקרה; ואת כל אוצרות מלכי יהודה אתן ביד איביהם ובזזום ולקחום והביאום בבלה.
> ירמיהו כ ו: ואתה פשחור וכל ישבי ביתך תלכו בשבי; ובבל תבוא ושם תמות ושם תקבר אתה וכל אהביך אשר נבאת להם בשקר.
> ירמיהו כ ז: פתיתני יהוה ואפת חזקתני ותוכל; הייתי לשחוק כל היום כלה לעג לי.
> ירמיהו כ ח: כי מדי אדבר אזעק חמס ושד אקרא:  כי היה דבר יהוה לי לחרפה ולקלס כל היום.
> ירמיהו כ ט: ואמרתי לא אזכרנו ולא אדבר עוד בשמו והיה בלבי כאש בערת עצר בעצמתי; ונלאיתי כלכל ולא אוכל.
> ירמיהו כ י: כי שמעתי דבת רבים מגור מסביב הגידו ונגידנו כל אנוש שלמי שמרי צלעי; אולי יפתה ונוכלה לו ונקחה נקמתנו ממנו.
> ירמיהו כ יא: ויהוה אותי כגבור עריץ על כן רדפי יכשלו ולא יכלו; בשו מאד כי לא השכילו כלמת עולם לא תשכח.
> ירמיהו כ יב: ויהוה צבאות בחן צדיק ראה כליות ולב; אראה נקמתך מהם כי אליך גליתי את ריבי.
> ירמיהו כ יג: שירו ליהוה הללו את יהוה:  כי הציל את נפש אביון מיד מרעים.
> ירמיהו כ יד: ארור היום אשר ילדתי בו:  יום אשר ילדתני אמי אל יהי ברוך.
> ירמיהו כ טו: ארור האיש אשר בשר את אבי לאמר ילד לך בן זכר שמח שמחהו.
> ירמיהו כ טז: והיה האיש ההוא כערים אשר הפך יהוה ולא נחם; ושמע זעקה בבקר ותרועה בעת צהרים.
> ירמיהו כ יז: אשר לא מותתני מרחם; ותהי לי אמי קברי ורחמה הרת עולם.
> ירמיהו כ יח: למה זה מרחם יצאתי לראות עמל ויגון; ויכלו בבשת ימי.
> ירמיהו כא א: הדבר אשר היה אל ירמיהו מאת יהוה בשלח אליו המלך צדקיהו את פשחור בן מלכיה ואת צפניה בן מעשיה הכהן לאמר.
> ירמיהו כא ב: דרש נא בעדנו את יהוה כי נבוכדראצר מלך בבל נלחם עלינו; אולי יעשה יהוה אותנו ככל נפלאתיו ויעלה מעלינו.
> ירמיהו כא ג: ויאמר ירמיהו אליהם:  כה תאמרן אל צדקיהו.
> ירמיהו כא ד: כה אמר יהוה אלהי ישראל הנני מסב את כלי המלחמה אשר בידכם אשר אתם נלחמים בם את מלך בבל ואת הכשדים הצרים עליכם מחוץ לחומה; ואספתי אותם אל תוך העיר הזאת.
> ירמיהו כא ה: ונלחמתי אני אתכם ביד נטויה ובזרוע חזקה ובאף ובחמה ובקצף גדול.
> ירמיהו כא ו: והכיתי את יושבי העיר הזאת ואת האדם ואת הבהמה:  בדבר גדול ימתו.
> ירמיהו כא ז: ואחרי כן נאם יהוה אתן את צדקיהו מלך יהודה ואת עבדיו ואת העם ואת הנשארים בעיר הזאת מן הדבר מן החרב ומן הרעב ביד נבוכדראצר מלך בבל וביד איביהם וביד מבקשי נפשם; והכם לפי חרב לא יחוס עליהם ולא יחמל ולא ירחם.
> ירמיהו כא ח: ואל העם הזה תאמר כה אמר יהוה:  הנני נתן לפניכם את דרך החיים ואת דרך המות.
> ירמיהו כא ט: הישב בעיר הזאת ימות בחרב וברעב ובדבר; והיוצא ונפל על הכשדים הצרים עליכם יחיה (וחיה) והיתה לו נפשו לשלל.
> ירמיהו כא י: כי שמתי פני בעיר הזאת לרעה ולא לטובה נאם יהוה; ביד מלך בבל תנתן ושרפה באש.
> ירמיהו כא יא: ולבית מלך יהודה שמעו דבר יהוה.
> ירמיהו כא יב: בית דוד כה אמר יהוה דינו לבקר משפט והצילו גזול מיד עושק:  פן תצא כאש חמתי ובערה ואין מכבה מפני רע מעלליהם (מעלליכם).
> ירמיהו כא יג: הנני אליך ישבת העמק צור המישר נאם יהוה; האמרים מי יחת עלינו ומי יבוא במעונותינו.
> ירמיהו כא יד: ופקדתי עליכם כפרי מעלליכם נאם יהוה; והצתי אש ביערה ואכלה כל סביביה.
> ירמיהו כב א: כה אמר יהוה רד בית מלך יהודה; ודברת שם את הדבר הזה.
> ירמיהו כב ב: ואמרת שמע דבר יהוה מלך יהודה הישב על כסא דוד:  אתה ועבדיך ועמך הבאים בשערים האלה.
> ירמיהו כב ג: כה אמר יהוה עשו משפט וצדקה והצילו גזול מיד עשוק; וגר יתום ואלמנה אל תנו אל תחמסו ודם נקי אל תשפכו במקום הזה.
> ירמיהו כב ד: כי אם עשו תעשו את הדבר הזה ובאו בשערי הבית הזה מלכים ישבים לדוד על כסאו רכבים ברכב ובסוסים הוא ועבדו ועמו.
> ירמיהו כב ה: ואם לא תשמעו את הדברים האלה בי נשבעתי נאם יהוה כי לחרבה יהיה הבית הזה.
> ירמיהו כב ו: כי כה אמר יהוה על בית מלך יהודה גלעד אתה לי ראש הלבנון; אם לא אשיתך מדבר ערים לא נושבה (נושבו).
> ירמיהו כב ז: וקדשתי עליך משחתים איש וכליו; וכרתו מבחר ארזיך והפילו על האש.
> ירמיהו כב ח: ועברו גוים רבים על העיר הזאת; ואמרו איש אל רעהו על מה עשה יהוה ככה לעיר הגדולה הזאת.
> ירמיהו כב ט: ואמרו על אשר עזבו את ברית יהוה אלהיהם; וישתחוו לאלהים אחרים ויעבדום.
> ירמיהו כב י: אל תבכו למת ואל תנדו לו; בכו בכו להלך כי לא ישוב עוד וראה את ארץ מולדתו.
> ירמיהו כב יא: כי כה אמר יהוה אל שלם בן יאשיהו מלך יהודה המלך תחת יאשיהו אביו אשר יצא מן המקום הזה:  לא ישוב שם עוד.
> ירמיהו כב יב: כי במקום אשר הגלו אתו שם ימות; ואת הארץ הזאת לא יראה עוד.
> ירמיהו כב יג: הוי בנה ביתו בלא צדק ועליותיו בלא משפט; ברעהו יעבד חנם ופעלו לא יתן לו.
> ירמיהו כב יד: האמר אבנה לי בית מדות ועליות מרוחים; וקרע לו חלוני וספון בארז ומשוח בששר.
> ירמיהו כב טו: התמלך כי אתה מתחרה בארז; אביך הלוא אכל ושתה ועשה משפט וצדקה אז טוב לו.
> ירמיהו כב טז: דן דין עני ואביון אז טוב; הלוא היא הדעת אתי נאם יהוה.
> ירמיהו כב יז: כי אין עיניך ולבך כי אם על בצעך; ועל דם הנקי לשפוך ועל העשק ועל המרוצה לעשות.
> ירמיהו כב יח: לכן כה אמר יהוה אל יהויקים בן יאשיהו מלך יהודה לא יספדו לו הוי אחי והוי אחות; לא יספדו לו הוי אדון והוי הדה.
> ירמיהו כב יט: קבורת חמור יקבר; סחוב והשלך מהלאה לשערי ירושלם.
> ירמיהו כב כ: עלי הלבנון וצעקי ובבשן תני קולך; וצעקי מעברים כי נשברו כל מאהביך.
> ירמיהו כב כא: דברתי אליך בשלותיך אמרת לא אשמע; זה דרכך מנעוריך כי לא שמעת בקולי.
> ירמיהו כב כב: כל רעיך תרעה רוח ומאהביך בשבי ילכו:  כי אז תבשי ונכלמת מכל רעתך.
> ירמיהו כב כג: ישבתי (ישבת) בלבנון מקננתי (מקננת) בארזים:  מה נחנת בבא לך חבלים חיל כילדה.
> ירמיהו כב כד: חי אני נאם יהוה כי אם יהיה כניהו בן יהויקים מלך יהודה חותם על יד ימיני:  כי משם אתקנך.
> ירמיהו כב כה: ונתתיך ביד מבקשי נפשך וביד אשר אתה יגור מפניהם וביד נבוכדראצר מלך בבל וביד הכשדים.
> ירמיהו כב כו: והטלתי אתך ואת אמך אשר ילדתך על הארץ אחרת אשר לא ילדתם שם; ושם תמותו.
> ירמיהו כב כז: ועל הארץ אשר הם מנשאים את נפשם לשוב שם:  שמה לא ישובו.
> ירמיהו כב כח: העצב נבזה נפוץ האיש הזה כניהו אם כלי אין חפץ בו; מדוע הוטלו הוא וזרעו והשלכו על הארץ אשר לא ידעו.
> ירמיהו כב כט: ארץ ארץ ארץ שמעי דבר יהוה.
> ירמיהו כב ל: כה אמר יהוה כתבו את האיש הזה ערירי גבר לא יצלח בימיו:  כי לא יצלח מזרעו איש ישב על כסא דוד ומשל עוד ביהודה.
> ירמיהו כג א: הוי רעים מאבדים ומפצים את צאן מרעיתי נאם יהוה.
> ירמיהו כג ב: לכן כה אמר יהוה אלהי ישראל על הרעים הרעים את עמי אתם הפצתם את צאני ותדחום ולא פקדתם אתם; הנני פקד עליכם את רע מעלליכם נאם יהוה.
> ירמיהו כג ג: ואני אקבץ את שארית צאני מכל הארצות אשר הדחתי אתם שם; והשבתי אתהן על נוהן ופרו ורבו.
> ירמיהו כג ד: והקמתי עליהם רעים ורעום; ולא ייראו עוד ולא יחתו ולא יפקדו נאם יהוה.
> ירמיהו כג ה: הנה ימים באים נאם יהוה והקמתי לדוד צמח צדיק; ומלך מלך והשכיל ועשה משפט וצדקה בארץ.
> ירמיהו כג ו: בימיו תושע יהודה וישראל ישכן לבטח; וזה שמו אשר יקראו יהוה צדקנו.
> ירמיהו כג ז: לכן הנה ימים באים נאם יהוה; ולא יאמרו עוד חי יהוה אשר העלה את בני ישראל מארץ מצרים.
> ירמיהו כג ח: כי אם חי יהוה אשר העלה ואשר הביא את זרע בית ישראל מארץ צפונה ומכל הארצות אשר הדחתים שם; וישבו על אדמתם.
> ירמיהו כג ט: לנבאים נשבר לבי בקרבי רחפו כל עצמותי הייתי כאיש שכור וכגבר עברו יין:  מפני יהוה ומפני דברי קדשו.
> ירמיהו כג י: כי מנאפים מלאה הארץ כי מפני אלה אבלה הארץ יבשו נאות מדבר; ותהי מרוצתם רעה וגבורתם לא כן.
> ירמיהו כג יא: כי גם נביא גם כהן חנפו; גם בביתי מצאתי רעתם נאם יהוה.
> ירמיהו כג יב: לכן יהיה דרכם להם כחלקלקות באפלה ידחו ונפלו בה:  כי אביא עליהם רעה שנת פקדתם נאם יהוה.
> ירמיהו כג יג: ובנביאי שמרון ראיתי תפלה; הנבאו בבעל ויתעו את עמי את ישראל.
> ירמיהו כג יד: ובנבאי ירושלם ראיתי שערורה נאוף והלך בשקר וחזקו ידי מרעים לבלתי שבו איש מרעתו; היו לי כלם כסדם וישביה כעמרה.
> ירמיהו כג טו: לכן כה אמר יהוה צבאות על הנבאים הנני מאכיל אותם לענה והשקתים מי ראש:  כי מאת נביאי ירושלם יצאה חנפה לכל הארץ.
> ירמיהו כג טז: כה אמר יהוה צבאות אל תשמעו על דברי הנבאים הנבאים לכם מהבלים המה אתכם:  חזון לבם ידברו לא מפי יהוה.
> ירמיהו כג יז: אמרים אמור למנאצי דבר יהוה שלום יהיה לכם; וכל הלך בשררות לבו אמרו לא תבוא עליכם רעה.
> ירמיהו כג יח: כי מי עמד בסוד יהוה וירא וישמע את דברו; מי הקשיב דברי (דברו) וישמע.
> ירמיהו כג יט: הנה סערת יהוה חמה יצאה וסער מתחולל; על ראש רשעים יחול.
> ירמיהו כג כ: לא ישוב אף יהוה עד עשתו ועד הקימו מזמות לבו; באחרית הימים תתבוננו בה בינה.
> ירמיהו כג כא: לא שלחתי את הנבאים והם רצו; לא דברתי אליהם והם נבאו.
> ירמיהו כג כב: ואם עמדו בסודי וישמעו דברי את עמי וישבום מדרכם הרע ומרע מעלליהם.
> ירמיהו כג כג: האלהי מקרב אני נאם יהוה:  ולא אלהי מרחק.
> ירמיהו כג כד: אם יסתר איש במסתרים ואני לא אראנו נאם יהוה:  הלוא את השמים ואת הארץ אני מלא נאם יהוה.
> ירמיהו כג כה: שמעתי את אשר אמרו הנבאים הנבאים בשמי שקר לאמר:  חלמתי חלמתי.
> ירמיהו כג כו: עד מתי היש בלב הנבאים נבאי השקר; ונביאי תרמת לבם.
> ירמיהו כג כז: החשבים להשכיח את עמי שמי בחלומתם אשר יספרו איש לרעהו כאשר שכחו אבותם את שמי בבעל.
> ירמיהו כג כח: הנביא אשר אתו חלום יספר חלום ואשר דברי אתו ידבר דברי אמת:  מה לתבן את הבר נאם יהוה.
> ירמיהו כג כט: הלוא כה דברי כאש נאם יהוה; וכפטיש יפצץ סלע.
> ירמיהו כג ל: לכן הנני על הנבאים נאם יהוה מגנבי דברי איש מאת רעהו.
> ירמיהו כג לא: הנני על הנביאם נאם יהוה הלקחים לשונם וינאמו נאם.
> ירמיהו כג לב: הנני על נבאי חלמות שקר נאם יהוה ויספרום ויתעו את עמי בשקריהם ובפחזותם; ואנכי לא שלחתים ולא צויתים והועיל לא יועילו לעם הזה נאם יהוה.
> ירמיהו כג לג: וכי ישאלך העם הזה או הנביא או כהן לאמר מה משא יהוה ואמרת אליהם את מה משא ונטשתי אתכם נאם יהוה.
> ירמיהו כג לד: והנביא והכהן והעם אשר יאמר משא יהוה ופקדתי על האיש ההוא ועל ביתו.
> ירמיהו כג לה: כה תאמרו איש על רעהו ואיש אל אחיו:  מה ענה יהוה ומה דבר יהוה.
> ירמיהו כג לו: ומשא יהוה לא תזכרו עוד:  כי המשא יהיה לאיש דברו והפכתם את דברי אלהים חיים יהוה צבאות אלהינו.
> ירמיהו כג לז: כה תאמר אל הנביא:  מה ענך יהוה ומה דבר יהוה.
> ירמיהו כג לח: ואם משא יהוה תאמרו לכן כה אמר יהוה יען אמרכם את הדבר הזה משא יהוה ואשלח אליכם לאמר לא תאמרו משא יהוה.
> ירמיהו כג לט: לכן הנני ונשיתי אתכם נשא; ונטשתי אתכם ואת העיר אשר נתתי לכם ולאבותיכם מעל פני.
> ירמיהו כג מ: ונתתי עליכם חרפת עולם וכלמות עולם אשר לא תשכח.
> ירמיהו כד א: הראני יהוה והנה שני דודאי תאנים מועדים לפני היכל יהוה:  אחרי הגלות נבוכדראצר מלך בבל את יכניהו בן יהויקים מלך יהודה ואת שרי יהודה ואת החרש ואת המסגר מירושלם ויבאם בבל.
> ירמיהו כד ב: הדוד אחד תאנים טבות מאד כתאני הבכרות; והדוד אחד תאנים רעות מאד אשר לא תאכלנה מרע.
> ירמיהו כד ג: ויאמר יהוה אלי מה אתה ראה ירמיהו ואמר תאנים; התאנים הטבות טבות מאד והרעות רעות מאד אשר לא תאכלנה מרע.
> ירמיהו כד ד: ויהי דבר יהוה אלי לאמר.
> ירמיהו כד ה: כה אמר יהוה אלהי ישראל כתאנים הטבות האלה:  כן אכיר את גלות יהודה אשר שלחתי מן המקום הזה ארץ כשדים לטובה.
> ירמיהו כד ו: ושמתי עיני עליהם לטובה והשבתים על הארץ הזאת; ובניתים ולא אהרס ונטעתים ולא אתוש.
> ירמיהו כד ז: ונתתי להם לב לדעת אתי כי אני יהוה והיו לי לעם ואנכי אהיה להם לאלהים:  כי ישבו אלי בכל לבם.
> ירמיהו כד ח: וכתאנים הרעות אשר לא תאכלנה מרע:  כי כה אמר יהוה כן אתן את צדקיהו מלך יהודה ואת שריו ואת שארית ירושלם הנשארים בארץ הזאת והישבים בארץ מצרים.
> ירמיהו כד ט: ונתתים לזועה (לזעוה) לרעה לכל ממלכות הארץ לחרפה ולמשל לשנינה ולקללה בכל המקמות אשר אדיחם שם.
> ירמיהו כד י: ושלחתי בם את החרב את הרעב ואת הדבר עד תמם מעל האדמה אשר נתתי להם ולאבותיהם.
> ירמיהו כה א: הדבר אשר היה על ירמיהו על כל עם יהודה בשנה הרבעית ליהויקים בן יאשיהו מלך יהודה:  היא השנה הראשנית לנבוכדראצר מלך בבל.
> ירמיהו כה ב: אשר דבר ירמיהו הנביא על כל עם יהודה ואל כל ישבי ירושלם לאמר.
> ירמיהו כה ג: מן שלש עשרה שנה ליאשיהו בן אמון מלך יהודה ועד היום הזה זה שלש ועשרים שנה היה דבר יהוה אלי; ואדבר אליכם אשכים ודבר ולא שמעתם.
> ירמיהו כה ד: ושלח יהוה אליכם את כל עבדיו הנבאים השכם ושלח ולא שמעתם; ולא הטיתם את אזנכם לשמע.
> ירמיהו כה ה: לאמר שובו נא איש מדרכו הרעה ומרע מעלליכם ושבו על האדמה אשר נתן יהוה לכם ולאבותיכם למן עולם ועד עולם.
> ירמיהו כה ו: ואל תלכו אחרי אלהים אחרים לעבדם ולהשתחות להם; ולא תכעיסו אותי במעשה ידיכם ולא ארע לכם.
> ירמיהו כה ז: ולא שמעתם אלי נאם יהוה למען הכעסוני (הכעיסני) במעשה ידיכם לרע לכם.
> ירמיהו כה ח: לכן כה אמר יהוה צבאות:  יען אשר לא שמעתם את דברי.
> ירמיהו כה ט: הנני שלח ולקחתי את כל משפחות צפון נאם יהוה ואל נבוכדראצר מלך בבל עבדי והבאתים על הארץ הזאת ועל ישביה ועל כל הגוים האלה סביב; והחרמתים ושמתים לשמה ולשרקה ולחרבות עולם.
> ירמיהו כה י: והאבדתי מהם קול ששון וקול שמחה קול חתן וקול כלה קול רחים ואור נר.
> ירמיהו כה יא: והיתה כל הארץ הזאת לחרבה לשמה; ועבדו הגוים האלה את מלך בבל שבעים שנה.
> ירמיהו כה יב: והיה כמלאות שבעים שנה אפקד על מלך בבל ועל הגוי ההוא נאם יהוה את עונם ועל ארץ כשדים; ושמתי אתו לשממות עולם.
> ירמיהו כה יג: והבאותי (והבאתי) על הארץ ההיא את כל דברי אשר דברתי עליה את כל הכתוב בספר הזה אשר נבא ירמיהו על כל הגוים.
> ירמיהו כה יד: כי עבדו בם גם המה גוים רבים ומלכים גדולים; ושלמתי להם כפעלם וכמעשה ידיהם.
> ירמיהו כה טו: כי כה אמר יהוה אלהי ישראל אלי קח את כוס היין החמה הזאת מידי; והשקיתה אתו את כל הגוים אשר אנכי שלח אותך אליהם.
> ירמיהו כה טז: ושתו והתגעשו והתהללו מפני החרב אשר אנכי שלח בינתם.
> ירמיהו כה יז: ואקח את הכוס מיד יהוה; ואשקה את כל הגוים אשר שלחני יהוה אליהם.
> ירמיהו כה יח: את ירושלם ואת ערי יהודה ואת מלכיה את שריה:  לתת אתם לחרבה לשמה לשרקה ולקללה כיום הזה.
> ירמיהו כה יט: את פרעה מלך מצרים ואת עבדיו ואת שריו ואת כל עמו.
> ירמיהו כה כ: ואת כל הערב ואת כל מלכי ארץ העוץ; ואת כל מלכי ארץ פלשתים ואת אשקלון ואת עזה ואת עקרון ואת שארית אשדוד.
> ירמיהו כה כא: את אדום ואת מואב ואת בני עמון.
> ירמיהו כה כב: ואת כל מלכי צר ואת כל מלכי צידון; ואת מלכי האי אשר בעבר הים.
> ירמיהו כה כג: ואת דדן ואת תימא ואת בוז ואת כל קצוצי פאה.
> ירמיהו כה כד: ואת כל מלכי ערב; ואת כל מלכי הערב השכנים במדבר.
> ירמיהו כה כה: ואת כל מלכי זמרי ואת כל מלכי עילם ואת כל מלכי מדי.
> ירמיהו כה כו: ואת כל מלכי הצפון הקרבים והרחקים איש אל אחיו ואת כל הממלכות הארץ אשר על פני האדמה; ומלך ששך ישתה אחריהם.
> ירמיהו כה כז: ואמרת אליהם כה אמר יהוה צבאות אלהי ישראל שתו ושכרו וקיו ונפלו ולא תקומו מפני החרב אשר אנכי שלח ביניכם.
> ירמיהו כה כח: והיה כי ימאנו לקחת הכוס מידך לשתות; ואמרת אליהם כה אמר יהוה צבאות שתו תשתו.
> ירמיהו כה כט: כי הנה בעיר אשר נקרא שמי עליה אנכי מחל להרע ואתם הנקה תנקו:  לא תנקו כי חרב אני קרא על כל ישבי הארץ נאם יהוה צבאות.
> ירמיהו כה ל: ואתה תנבא אליהם את כל הדברים האלה; ואמרת אליהם יהוה ממרום ישאג וממעון קדשו יתן קולו שאג ישאג על נוהו הידד כדרכים יענה אל כל ישבי הארץ.
> ירמיהו כה לא: בא שאון עד קצה הארץ כי ריב ליהוה בגוים נשפט הוא לכל בשר:  הרשעים נתנם לחרב נאם יהוה.
> ירמיהו כה לב: כה אמר יהוה צבאות הנה רעה יצאת מגוי אל גוי; וסער גדול יעור מירכתי ארץ.
> ירמיהו כה לג: והיו חללי יהוה ביום ההוא מקצה הארץ ועד קצה הארץ:  לא יספדו ולא יאספו ולא יקברו לדמן על פני האדמה יהיו.
> ירמיהו כה לד: הילילו הרעים וזעקו והתפלשו אדירי הצאן כי מלאו ימיכם לטבוח; ותפוצותיכם ונפלתם ככלי חמדה.
> ירמיהו כה לה: ואבד מנוס מן הרעים ופליטה מאדירי הצאן.
> ירמיהו כה לו: קול צעקת הרעים ויללת אדירי הצאן כי שדד יהוה את מרעיתם.
> ירמיהו כה לז: ונדמו נאות השלום מפני חרון אף יהוה.
> ירמיהו כה לח: עזב ככפיר סכו כי היתה ארצם לשמה מפני חרון היונה ומפני חרון אפו.
> ירמיהו כו א: בראשית ממלכות יהויקים בן יאשיהו מלך יהודה:  היה הדבר הזה מאת יהוה לאמר.
> ירמיהו כו ב: כה אמר יהוה עמד בחצר בית יהוה ודברת על כל ערי יהודה הבאים להשתחות בית יהוה את כל הדברים אשר צויתיך לדבר אליהם:  אל תגרע דבר.
> ירמיהו כו ג: אולי ישמעו וישבו איש מדרכו הרעה; ונחמתי אל הרעה אשר אנכי חשב לעשות להם מפני רע מעלליהם.
> ירמיהו כו ד: ואמרת אליהם כה אמר יהוה:  אם לא תשמעו אלי ללכת בתורתי אשר נתתי לפניכם.
> ירמיהו כו ה: לשמע על דברי עבדי הנבאים אשר אנכי שלח אליכם; והשכם ושלח ולא שמעתם.
> ירמיהו כו ו: ונתתי את הבית הזה כשלה; ואת העיר הזאתה (הזאת) אתן לקללה לכל גוי הארץ.
> ירמיהו כו ז: וישמעו הכהנים והנבאים וכל העם את ירמיהו מדבר את הדברים האלה בבית יהוה.
> ירמיהו כו ח: ויהי ככלות ירמיהו לדבר את כל אשר צוה יהוה לדבר אל כל העם; ויתפשו אתו הכהנים והנביאים וכל העם לאמר מות תמות.
> ירמיהו כו ט: מדוע נבית בשם יהוה לאמר כשלו יהיה הבית הזה והעיר הזאת תחרב מאין יושב; ויקהל כל העם אל ירמיהו בבית יהוה.
> ירמיהו כו י: וישמעו שרי יהודה את הדברים האלה ויעלו מבית המלך בית יהוה; וישבו בפתח שער יהוה החדש.
> ירמיהו כו יא: ויאמרו הכהנים והנבאים אל השרים ואל כל העם לאמר:  משפט מות לאיש הזה כי נבא אל העיר הזאת כאשר שמעתם באזניכם.
> ירמיהו כו יב: ויאמר ירמיהו אל כל השרים ואל כל העם לאמר:  יהוה שלחני להנבא אל הבית הזה ואל העיר הזאת את כל הדברים אשר שמעתם.
> ירמיהו כו יג: ועתה היטיבו דרכיכם ומעלליכם ושמעו בקול יהוה אלהיכם:  וינחם יהוה אל הרעה אשר דבר עליכם.
> ירמיהו כו יד: ואני הנני בידכם:  עשו לי כטוב וכישר בעיניכם.
> ירמיהו כו טו: אך ידע תדעו כי אם ממתים אתם אתי כי דם נקי אתם נתנים עליכם ואל העיר הזאת ואל ישביה:  כי באמת שלחני יהוה עליכם לדבר באזניכם את כל הדברים האלה.
> ירמיהו כו טז: ויאמרו השרים וכל העם אל הכהנים ואל הנביאים:  אין לאיש הזה משפט מות כי בשם יהוה אלהינו דבר אלינו.
> ירמיהו כו יז: ויקמו אנשים מזקני הארץ; ויאמרו אל כל קהל העם לאמר.
> ירמיהו כו יח: מיכיה (מיכה) המורשתי היה נבא בימי חזקיהו מלך יהודה; ויאמר אל כל עם יהודה לאמר כה אמר יהוה צבאות ציון שדה תחרש וירושלים עיים תהיה והר הבית לבמות יער.
> ירמיהו כו יט: ההמת המתהו חזקיהו מלך יהודה וכל יהודה הלא ירא את יהוה ויחל את פני יהוה וינחם יהוה אל הרעה אשר דבר עליהם; ואנחנו עשים רעה גדולה על נפשותינו.
> ירמיהו כו כ: וגם איש היה מתנבא בשם יהוה אוריהו בן שמעיהו מקרית היערים; וינבא על העיר הזאת ועל הארץ הזאת ככל דברי ירמיהו.
> ירמיהו כו כא: וישמע המלך יהויקים וכל גבוריו וכל השרים את דבריו ויבקש המלך המיתו; וישמע אוריהו וירא ויברח ויבא מצרים.
> ירמיהו כו כב: וישלח המלך יהויקים אנשים מצרים:  את אלנתן בן עכבור ואנשים אתו אל מצרים.
> ירמיהו כו כג: ויוציאו את אוריהו ממצרים ויבאהו אל המלך יהויקים ויכהו בחרב; וישלך את נבלתו אל קברי בני העם.
> ירמיהו כו כד: אך יד אחיקם בן שפן היתה את ירמיהו לבלתי תת אתו ביד העם להמיתו.
> ירמיהו כז א: בראשית ממלכת יהויקם בן יאושיהו מלך יהודה:  היה הדבר הזה אל ירמיה מאת יהוה לאמר.
> ירמיהו כז ב: כה אמר יהוה אלי עשה לך מוסרות ומטות; ונתתם על צוארך.
> ירמיהו כז ג: ושלחתם אל מלך אדום ואל מלך מואב ואל מלך בני עמון ואל מלך צר ואל מלך צידון ביד מלאכים הבאים ירושלם אל צדקיהו מלך יהודה.
> ירמיהו כז ד: וצוית אתם אל אדניהם לאמר:  כה אמר יהוה צבאות אלהי ישראל כה תאמרו אל אדניכם.
> ירמיהו כז ה: אנכי עשיתי את הארץ את האדם ואת הבהמה אשר על פני הארץ בכחי הגדול ובזרועי הנטויה; ונתתיה לאשר ישר בעיני.
> ירמיהו כז ו: ועתה אנכי נתתי את כל הארצות האלה ביד נבוכדנאצר מלך בבל עבדי; וגם את חית השדה נתתי לו לעבדו.
> ירמיהו כז ז: ועבדו אתו כל הגוים ואת בנו ואת בן בנו עד בא עת ארצו גם הוא ועבדו בו גוים רבים ומלכים גדלים.
> ירמיהו כז ח: והיה הגוי והממלכה אשר לא יעבדו אתו את נבוכדנאצר מלך בבל ואת אשר לא יתן את צוארו בעל מלך בבל בחרב וברעב ובדבר אפקד על הגוי ההוא נאם יהוה עד תמי אתם בידו.
> ירמיהו כז ט: ואתם אל תשמעו אל נביאיכם ואל קסמיכם ואל חלמתיכם ואל ענניכם ואל כשפיכם אשר הם אמרים אליכם לאמר לא תעבדו את מלך בבל.
> ירמיהו כז י: כי שקר הם נבאים לכם למען הרחיק אתכם מעל אדמתכם והדחתי אתכם ואבדתם.
> ירמיהו כז יא: והגוי אשר יביא את צוארו בעל מלך בבל ועבדו:  והנחתיו על אדמתו נאם יהוה ועבדה וישב בה.
> ירמיהו כז יב: ואל צדקיה מלך יהודה דברתי ככל הדברים האלה לאמר:  הביאו את צואריכם בעל מלך בבל ועבדו אתו ועמו וחיו.
> ירמיהו כז יג: למה תמותו אתה ועמך בחרב ברעב ובדבר כאשר דבר יהוה אל הגוי אשר לא יעבד את מלך בבל.
> ירמיהו כז יד: ואל תשמעו אל דברי הנבאים האמרים אליכם לאמר לא תעבדו את מלך בבל:  כי שקר הם נבאים לכם.
> ירמיהו כז טו: כי לא שלחתים נאם יהוה והם נבאים בשמי לשקר:  למען הדיחי אתכם ואבדתם אתם והנבאים הנבאים לכם.
> ירמיהו כז טז: ואל הכהנים ואל כל העם הזה דברתי לאמר כה אמר יהוה אל תשמעו אל דברי נביאיכם הנבאים לכם לאמר הנה כלי בית יהוה מושבים מבבלה עתה מהרה:  כי שקר המה נבאים לכם.
> ירמיהו כז יז: אל תשמעו אליהם עבדו את מלך בבל וחיו:  למה תהיה העיר הזאת חרבה.
> ירמיהו כז יח: ואם נבאים הם ואם יש דבר יהוה אתם יפגעו נא ביהוה צבאות לבלתי באו הכלים הנותרים בבית יהוה ובית מלך יהודה ובירושלם בבלה.
> ירמיהו כז יט: כי כה אמר יהוה צבאות אל העמדים ועל הים ועל המכנות ועל יתר הכלים הנותרים בעיר הזאת.
> ירמיהו כז כ: אשר לא לקחם נבוכדנאצר מלך בבל בגלותו את יכוניה (יכניה) בן יהויקים מלך יהודה מירושלם בבלה; ואת כל חרי יהודה וירושלם.
> ירמיהו כז כא: כי כה אמר יהוה צבאות אלהי ישראל על הכלים הנותרים בית יהוה ובית מלך יהודה וירושלם.
> ירמיהו כז כב: בבלה יובאו ושמה יהיו עד יום פקדי אתם נאם יהוה והעליתים והשיבתים אל המקום הזה.
> ירמיהו כח א: ויהי בשנה ההיא בראשית ממלכת צדקיה מלך יהודה בשנת (בשנה) הרבעית בחדש החמישי; אמר אלי חנניה בן עזור הנביא אשר מגבעון בבית יהוה לעיני הכהנים וכל העם לאמר.
> ירמיהו כח ב: כה אמר יהוה צבאות אלהי ישראל לאמר:  שברתי את על מלך בבל.
> ירמיהו כח ג: בעוד שנתים ימים אני משיב אל המקום הזה את כל כלי בית יהוה אשר לקח נבוכדנאצר מלך בבל מן המקום הזה ויביאם בבל.
> ירמיהו כח ד: ואת יכניה בן יהויקים מלך יהודה ואת כל גלות יהודה הבאים בבלה אני משיב אל המקום הזה נאם יהוה:  כי אשבר את על מלך בבל.
> ירמיהו כח ה: ויאמר ירמיה הנביא אל חנניה הנביא לעיני הכהנים ולעיני כל העם העמדים בבית יהוה.
> ירמיהו כח ו: ויאמר ירמיה הנביא אמן כן יעשה יהוה; יקם יהוה את דבריך אשר נבאת להשיב כלי בית יהוה וכל הגולה מבבל אל המקום הזה.
> ירמיהו כח ז: אך שמע נא הדבר הזה אשר אנכי דבר באזניך ובאזני כל העם.
> ירמיהו כח ח: הנביאים אשר היו לפני ולפניך מן העולם:  וינבאו אל ארצות רבות ועל ממלכות גדלות למלחמה ולרעה ולדבר.
> ירמיהו כח ט: הנביא אשר ינבא לשלום בבא דבר הנביא יודע הנביא אשר שלחו יהוה באמת.
> ירמיהו כח י: ויקח חנניה הנביא את המוטה מעל צואר ירמיה הנביא; וישברהו.
> ירמיהו כח יא: ויאמר חנניה לעיני כל העם לאמר כה אמר יהוה ככה אשבר את על נבכדנאצר מלך בבל בעוד שנתים ימים מעל צואר כל הגוים; וילך ירמיה הנביא לדרכו.
> ירמיהו כח יב: ויהי דבר יהוה אל ירמיה:  אחרי שבור חנניה הנביא את המוטה מעל צואר ירמיה הנביא לאמר.
> ירמיהו כח יג: הלוך ואמרת אל חנניה לאמר כה אמר יהוה מוטת עץ שברת; ועשית תחתיהן מטות ברזל.
> ירמיהו כח יד: כי כה אמר יהוה צבאות אלהי ישראל על ברזל נתתי על צואר כל הגוים האלה לעבד את נבכדנאצר מלך בבל ועבדהו; וגם את חית השדה נתתי לו.
> ירמיהו כח טו: ויאמר ירמיה הנביא אל חנניה הנביא שמע נא חנניה:  לא שלחך יהוה ואתה הבטחת את העם הזה על שקר.
> ירמיהו כח טז: לכן כה אמר יהוה הנני משלחך מעל פני האדמה; השנה אתה מת כי סרה דברת אל יהוה.
> ירמיהו כח יז: וימת חנניה הנביא בשנה ההיא בחדש השביעי.
> ירמיהו כט א: ואלה דברי הספר אשר שלח ירמיה הנביא מירושלם אל יתר זקני הגולה ואל הכהנים ואל הנביאים ואל כל העם אשר הגלה נבוכדנאצר מירושלם בבלה.
> ירמיהו כט ב: אחרי צאת יכניה המלך והגבירה והסריסים שרי יהודה וירושלם והחרש והמסגר מירושלם.
> ירמיהו כט ג: ביד אלעשה בן שפן וגמריה בן חלקיה:  אשר שלח צדקיה מלך יהודה אל נבוכדנאצר מלך בבל בבלה לאמר.
> ירמיהו כט ד: כה אמר יהוה צבאות אלהי ישראל:  לכל הגולה אשר הגליתי מירושלם בבלה.
> ירמיהו כט ה: בנו בתים ושבו; ונטעו גנות ואכלו את פרין.
> ירמיהו כט ו: קחו נשים והולידו בנים ובנות וקחו לבניכם נשים ואת בנותיכם תנו לאנשים ותלדנה בנים ובנות; ורבו שם ואל תמעטו.
> ירמיהו כט ז: ודרשו את שלום העיר אשר הגליתי אתכם שמה והתפללו בעדה אל יהוה:  כי בשלומה יהיה לכם שלום.
> ירמיהו כט ח: כי כה אמר יהוה צבאות אלהי ישראל אל ישיאו לכם נביאיכם אשר בקרבכם וקסמיכם; ואל תשמעו אל חלמתיכם אשר אתם מחלמים.
> ירמיהו כט ט: כי בשקר הם נבאים לכם בשמי:  לא שלחתים נאם יהוה.
> ירמיהו כט י: כי כה אמר יהוה כי לפי מלאת לבבל שבעים שנה אפקד אתכם; והקמתי עליכם את דברי הטוב להשיב אתכם אל המקום הזה.
> ירמיהו כט יא: כי אנכי ידעתי את המחשבת אשר אנכי חשב עליכם נאם יהוה:  מחשבות שלום ולא לרעה לתת לכם אחרית ותקוה.
> ירמיהו כט יב: וקראתם אתי והלכתם והתפללתם אלי; ושמעתי אליכם.
> ירמיהו כט יג: ובקשתם אתי ומצאתם:  כי תדרשני בכל לבבכם.
> ירמיהו כט יד: ונמצאתי לכם נאם יהוה ושבתי את שביתכם (שבותכם) וקבצתי אתכם מכל הגוים ומכל המקומות אשר הדחתי אתכם שם נאם יהוה; והשבתי אתכם אל המקום אשר הגליתי אתכם משם.
> ירמיהו כט טו: כי אמרתם:  הקים לנו יהוה נבאים בבלה.
> ירמיהו כט טז: כי כה אמר יהוה אל המלך היושב אל כסא דוד ואל כל העם היושב בעיר הזאת:  אחיכם אשר לא יצאו אתכם בגולה.
> ירמיהו כט יז: כה אמר יהוה צבאות הנני משלח בם את החרב את הרעב ואת הדבר; ונתתי אותם כתאנים השערים אשר לא תאכלנה מרע.
> ירמיהו כט יח: ורדפתי אחריהם בחרב ברעב ובדבר; ונתתים לזועה (לזעוה) לכל ממלכות הארץ לאלה ולשמה ולשרקה ולחרפה בכל הגוים אשר הדחתים שם.
> ירמיהו כט יט: תחת אשר לא שמעו אל דברי נאם יהוה אשר שלחתי אליהם את עבדי הנבאים השכם ושלח ולא שמעתם נאם יהוה.
> ירמיהו כט כ: ואתם שמעו דבר יהוה:  כל הגולה אשר שלחתי מירושלם בבלה.
> ירמיהו כט כא: כה אמר יהוה צבאות אלהי ישראל אל אחאב בן קוליה ואל צדקיהו בן מעשיה הנבאים לכם בשמי שקר:  הנני נתן אתם ביד נבוכדראצר מלך בבל והכם לעיניכם.
> ירמיהו כט כב: ולקח מהם קללה לכל גלות יהודה אשר בבבל לאמר:  ישמך יהוה כצדקיהו וכאחב אשר קלם מלך בבל באש.
> ירמיהו כט כג: יען אשר עשו נבלה בישראל וינאפו את נשי רעיהם וידברו דבר בשמי שקר אשר לוא צויתם; ואנכי הוידע (היודע) ועד נאם יהוה.
> ירמיהו כט כד: ואל שמעיהו הנחלמי תאמר לאמר.
> ירמיהו כט כה: כה אמר יהוה צבאות אלהי ישראל לאמר:  יען אשר אתה שלחת בשמכה ספרים אל כל העם אשר בירושלם ואל צפניה בן מעשיה הכהן ואל כל הכהנים לאמר.
> ירמיהו כט כו: יהוה נתנך כהן תחת יהוידע הכהן להיות פקדים בית יהוה לכל איש משגע ומתנבא; ונתתה אתו אל המהפכת ואל הצינק.
> ירמיהו כט כז: ועתה למה לא גערת בירמיהו הענתתי המתנבא לכם.
> ירמיהו כט כח: כי על כן שלח אלינו בבל לאמר ארכה היא; בנו בתים ושבו ונטעו גנות ואכלו את פריהן.
> ירמיהו כט כט: ויקרא צפניה הכהן את הספר הזה באזני ירמיהו הנביא.
> ירמיהו כט ל: ויהי דבר יהוה אל ירמיהו לאמר.
> ירמיהו כט לא: שלח על כל הגולה לאמר כה אמר יהוה אל שמעיה הנחלמי:  יען אשר נבא לכם שמעיה ואני לא שלחתיו ויבטח אתכם על שקר.
> ירמיהו כט לב: לכן כה אמר יהוה הנני פקד על שמעיה הנחלמי ועל זרעו לא יהיה לו איש יושב בתוך העם הזה ולא יראה בטוב אשר אני עשה לעמי נאם יהוה:  כי סרה דבר על יהוה.
> ירמיהו ל א: הדבר אשר היה אל ירמיהו מאת יהוה לאמר.
> ירמיהו ל ב: כה אמר יהוה אלהי ישראל לאמר:  כתב לך את כל הדברים אשר דברתי אליך אל ספר.
> ירמיהו ל ג: כי הנה ימים באים נאם יהוה ושבתי את שבות עמי ישראל ויהודה אמר יהוה; והשבתים אל הארץ אשר נתתי לאבותם וירשוה.
> ירמיהו ל ד: ואלה הדברים אשר דבר יהוה אל ישראל ואל יהודה.
> ירמיהו ל ה: כי כה אמר יהוה קול חרדה שמענו פחד ואין שלום.
> ירמיהו ל ו: שאלו נא וראו אם ילד זכר:  מדוע ראיתי כל גבר ידיו על חלציו כיולדה ונהפכו כל פנים לירקון.
> ירמיהו ל ז: הוי כי גדול היום ההוא מאין כמהו; ועת צרה היא ליעקב וממנה יושע.
> ירמיהו ל ח: והיה ביום ההוא נאם יהוה צבאות אשבר עלו מעל צוארך ומוסרותיך אנתק; ולא יעבדו בו עוד זרים.
> ירמיהו ל ט: ועבדו את יהוה אלהיהם ואת דוד מלכם אשר אקים להם.
> ירמיהו ל י: ואתה אל תירא עבדי יעקב נאם יהוה ואל תחת ישראל כי הנני מושיעך מרחוק ואת זרעך מארץ שבים; ושב יעקב ושקט ושאנן ואין מחריד.
> ירמיהו ל יא: כי אתך אני נאם יהוה להושיעך:  כי אעשה כלה בכל הגוים אשר הפצותיך שם אך אתך לא אעשה כלה ויסרתיך למשפט ונקה לא אנקך.
> ירמיהו ל יב: כי כה אמר יהוה אנוש לשברך נחלה מכתך.
> ירמיהו ל יג: אין דן דינך למזור; רפאות תעלה אין לך.
> ירמיהו ל יד: כל מאהביך שכחוך אותך לא ידרשו:  כי מכת אויב הכיתיך מוסר אכזרי על רב עונך עצמו חטאתיך.
> ירמיהו ל טו: מה תזעק על שברך אנוש מכאבך:  על רב עונך עצמו חטאתיך עשיתי אלה לך.
> ירמיהו ל טז: לכן כל אכליך יאכלו וכל צריך כלם בשבי ילכו; והיו שאסיך למשסה וכל בזזיך אתן לבז.
> ירמיהו ל יז: כי אעלה ארכה לך וממכותיך ארפאך נאם יהוה:  כי נדחה קראו לך ציון היא דרש אין לה.
> ירמיהו ל יח: כה אמר יהוה הנני שב שבות אהלי יעקוב ומשכנתיו ארחם; ונבנתה עיר על תלה וארמון על משפטו ישב.
> ירמיהו ל יט: ויצא מהם תודה וקול משחקים; והרבתים ולא ימעטו והכבדתים ולא יצערו.
> ירמיהו ל כ: והיו בניו כקדם ועדתו לפני תכון; ופקדתי על כל לחציו.
> ירמיהו ל כא: והיה אדירו ממנו ומשלו מקרבו יצא והקרבתיו ונגש אלי:  כי מי הוא זה ערב את לבו לגשת אלי נאם יהוה.
> ירמיהו ל כב: והייתם לי לעם; ואנכי אהיה לכם לאלהים.
> ירמיהו ל כג: הנה סערת יהוה חמה יצאה סער מתגורר:  על ראש רשעים יחול.
> ירמיהו ל כד: לא ישוב חרון אף יהוה עד עשתו ועד הקימו מזמות לבו; באחרית הימים תתבוננו בה.
> ירמיהו ל כה: בעת ההיא נאם יהוה אהיה לאלהים לכל משפחות ישראל; והמה יהיו לי לעם.
> ירמיהו לא א: כה אמר יהוה מצא חן במדבר עם שרידי חרב; הלוך להרגיעו ישראל.
> ירמיהו לא ב: מרחוק יהוה נראה לי; ואהבת עולם אהבתיך על כן משכתיך חסד.
> ירמיהו לא ג: עוד אבנך ונבנית בתולת ישראל:  עוד תעדי תפיך ויצאת במחול משחקים.
> ירמיהו לא ד: עוד תטעי כרמים בהרי שמרון; נטעו נטעים וחללו.
> ירמיהו לא ה: כי יש יום קראו נצרים בהר אפרים; קומו ונעלה ציון אל יהוה אלהינו.
> ירמיהו לא ו: כי כה אמר יהוה רנו ליעקב שמחה וצהלו בראש הגוים; השמיעו הללו ואמרו הושע יהוה את עמך את שארית ישראל.
> ירמיהו לא ז: הנני מביא אותם מארץ צפון וקבצתים מירכתי ארץ בם עור ופסח הרה וילדת יחדו:  קהל גדול ישובו הנה.
> ירמיהו לא ח: בבכי יבאו ובתחנונים אובילם אוליכם אל נחלי מים בדרך ישר לא יכשלו בה:  כי הייתי לישראל לאב ואפרים בכרי הוא.
> ירמיהו לא ט: שמעו דבר יהוה גוים והגידו באיים ממרחק; ואמרו מזרה ישראל יקבצנו ושמרו כרעה עדרו.
> ירמיהו לא י: כי פדה יהוה את יעקב; וגאלו מיד חזק ממנו.
> ירמיהו לא יא: ובאו ורננו במרום ציון ונהרו אל טוב יהוה על דגן ועל תירש ועל יצהר ועל בני צאן ובקר; והיתה נפשם כגן רוה ולא יוסיפו לדאבה עוד.
> ירמיהו לא יב: אז תשמח בתולה במחול ובחרים וזקנים יחדו; והפכתי אבלם לששון ונחמתים ושמחתים מיגונם.
> ירמיהו לא יג: ורויתי נפש הכהנים דשן; ועמי את טובי ישבעו נאם יהוה.
> ירמיהו לא יד: כה אמר יהוה קול ברמה נשמע נהי בכי תמרורים רחל מבכה על בניה; מאנה להנחם על בניה כי איננו.
> ירמיהו לא טו: כה אמר יהוה מנעי קולך מבכי ועיניך מדמעה:  כי יש שכר לפעלתך נאם יהוה ושבו מארץ אויב.
> ירמיהו לא טז: ויש תקוה לאחריתך נאם יהוה; ושבו בנים לגבולם.
> ירמיהו לא יז: שמוע שמעתי אפרים מתנודד יסרתני ואוסר כעגל לא למד; השבני ואשובה כי אתה יהוה אלהי.
> ירמיהו לא יח: כי אחרי שובי נחמתי ואחרי הודעי ספקתי על ירך; בשתי וגם נכלמתי כי נשאתי חרפת נעורי.
> ירמיהו לא יט: הבן יקיר לי אפרים אם ילד שעשעים כי מדי דברי בו זכר אזכרנו עוד; על כן המו מעי לו רחם ארחמנו נאם יהוה.
> ירמיהו לא כ: הציבי לך צינים שמי לך תמרורים שתי לבך למסלה דרך הלכתי (הלכת); שובי בתולת ישראל שבי אל עריך אלה.
> ירמיהו לא כא: עד מתי תתחמקין הבת השובבה:  כי ברא יהוה חדשה בארץ נקבה תסובב גבר.
> ירמיהו לא כב: כה אמר יהוה צבאות אלהי ישראל עוד יאמרו את הדבר הזה בארץ יהודה ובעריו בשובי את שבותם:  יברכך יהוה נוה צדק הר הקדש.
> ירמיהו לא כג: וישבו בה יהודה וכל עריו יחדו:  אכרים ונסעו בעדר.
> ירמיהו לא כד: כי הרויתי נפש עיפה; וכל נפש דאבה מלאתי.
> ירמיהו לא כה: על זאת הקיצתי ואראה; ושנתי ערבה לי.
> ירמיהו לא כו: הנה ימים באים נאם יהוה; וזרעתי את בית ישראל ואת בית יהודה זרע אדם וזרע בהמה.
> ירמיהו לא כז: והיה כאשר שקדתי עליהם לנתוש ולנתוץ ולהרס ולהאביד ולהרע:  כן אשקד עליהם לבנות ולנטוע נאם יהוה.
> ירמיהו לא כח: בימים ההם לא יאמרו עוד אבות אכלו בסר; ושני בנים תקהינה.
> ירמיהו לא כט: כי אם איש בעונו ימות:  כל האדם האכל הבסר תקהינה שניו.
> ירמיהו לא ל: הנה ימים באים נאם יהוה; וכרתי את בית ישראל ואת בית יהודה ברית חדשה.
> ירמיהו לא לא: לא כברית אשר כרתי את אבותם ביום החזיקי בידם להוציאם מארץ מצרים:  אשר המה הפרו את בריתי ואנכי בעלתי בם נאם יהוה.
> ירמיהו לא לב: כי זאת הברית אשר אכרת את בית ישראל אחרי הימים ההם נאם יהוה נתתי את תורתי בקרבם ועל לבם אכתבנה; והייתי להם לאלהים והמה יהיו לי לעם.
> ירמיהו לא לג: ולא ילמדו עוד איש את רעהו ואיש את אחיו לאמר דעו את יהוה:  כי כולם ידעו אותי למקטנם ועד גדולם נאם יהוה כי אסלח לעונם ולחטאתם לא אזכר עוד.
> ירמיהו לא לד: כה אמר יהוה נתן שמש לאור יומם חקת ירח וכוכבים לאור לילה; רגע הים ויהמו גליו יהוה צבאות שמו.
> ירמיהו לא לה: אם ימשו החקים האלה מלפני נאם יהוה; גם זרע ישראל ישבתו מהיות גוי לפני כל הימים.
> ירמיהו לא לו: כה אמר יהוה אם ימדו שמים מלמעלה ויחקרו מוסדי ארץ למטה:  גם אני אמאס בכל זרע ישראל על כל אשר עשו נאם יהוה.
> ירמיהו לא לז: הנה ימים    (באים) נאם יהוה; ונבנתה העיר ליהוה ממגדל חננאל שער הפנה.
> ירמיהו לא לח: ויצא עוד קוה (קו) המדה נגדו על גבעת גרב; ונסב געתה.
> ירמיהו לא לט: וכל העמק הפגרים והדשן וכל השרמות (השדמות) עד נחל קדרון עד פנת שער הסוסים מזרחה קדש ליהוה:  לא ינתש ולא יהרס עוד לעולם.
> ירמיהו לב א: הדבר אשר היה אל ירמיהו מאת יהוה בשנת (בשנה) העשרית לצדקיהו מלך יהודה היא השנה שמנה עשרה שנה לנבוכדראצר.
> ירמיהו לב ב: ואז חיל מלך בבל צרים על ירושלם; וירמיהו הנביא היה כלוא בחצר המטרה אשר בית מלך יהודה.
> ירמיהו לב ג: אשר כלאו צדקיהו מלך יהודה לאמר:  מדוע אתה נבא לאמר כה אמר יהוה הנני נתן את העיר הזאת ביד מלך בבל ולכדה.
> ירמיהו לב ד: וצדקיהו מלך יהודה לא ימלט מיד הכשדים:  כי הנתן ינתן ביד מלך בבל ודבר פיו עם פיו ועיניו את עינו תראינה.
> ירמיהו לב ה: ובבל יולך את צדקיהו ושם יהיה עד פקדי אתו נאם יהוה:  כי תלחמו את הכשדים לא תצליחו.
> ירמיהו לב ו: ויאמר ירמיהו:  היה דבר יהוה אלי לאמר.
> ירמיהו לב ז: הנה חנמאל בן שלם דדך בא אליך לאמר:  קנה לך את שדי אשר בענתות כי לך משפט הגאלה לקנות.
> ירמיהו לב ח: ויבא אלי חנמאל בן דדי כדבר יהוה אל חצר המטרה ויאמר אלי קנה נא את שדי אשר בענתות אשר בארץ בנימין כי לך משפט הירשה ולך הגאלה קנה לך; ואדע כי דבר יהוה הוא.
> ירמיהו לב ט: ואקנה את השדה מאת חנמאל בן דדי אשר בענתות; ואשקלה לו את הכסף שבעה שקלים ועשרה הכסף.
> ירמיהו לב י: ואכתב בספר ואחתם ואעד עדים; ואשקל הכסף במאזנים.
> ירמיהו לב יא: ואקח את ספר המקנה את החתום המצוה והחקים ואת הגלוי.
> ירמיהו לב יב: ואתן את הספר המקנה אל ברוך בן נריה בן מחסיה לעיני חנמאל דדי ולעיני העדים הכתבים בספר המקנה לעיני כל היהודים הישבים בחצר המטרה.
> ירמיהו לב יג: ואצוה את ברוך לעיניהם לאמר.
> ירמיהו לב יד: כה אמר יהוה צבאות אלהי ישראל לקוח את הספרים האלה את ספר המקנה הזה ואת החתום ואת ספר הגלוי הזה ונתתם בכלי חרש למען יעמדו ימים רבים.
> ירמיהו לב טו: כי כה אמר יהוה צבאות אלהי ישראל:  עוד יקנו בתים ושדות וכרמים בארץ הזאת.
> ירמיהו לב טז: ואתפלל אל יהוה אחרי תתי את ספר המקנה אל ברוך בן נריה לאמר.
> ירמיהו לב יז: אהה אדני יהוה הנה אתה עשית את השמים ואת הארץ בכחך הגדול ובזרעך הנטויה:  לא יפלא ממך כל דבר.
> ירמיהו לב יח: עשה חסד לאלפים ומשלם עון אבות אל חיק בניהם אחריהם:  האל הגדול הגבור יהוה צבאות שמו.
> ירמיהו לב יט: גדל העצה ורב העליליה אשר עיניך פקחות על כל דרכי בני אדם לתת לאיש כדרכיו וכפרי מעלליו.
> ירמיהו לב כ: אשר שמת אתות ומפתים בארץ מצרים עד היום הזה ובישראל ובאדם; ותעשה לך שם כיום הזה.
> ירמיהו לב כא: ותצא את עמך את ישראל מארץ מצרים באתות ובמופתים וביד חזקה ובאזרוע נטויה ובמורא גדול.
> ירמיהו לב כב: ותתן להם את הארץ הזאת אשר נשבעת לאבותם לתת להם ארץ זבת חלב ודבש.
> ירמיהו לב כג: ויבאו וירשו אתה ולא שמעו בקולך ובתרותך (ובתורתך) לא הלכו את כל אשר צויתה להם לעשות לא עשו; ותקרא אתם את כל הרעה הזאת.
> ירמיהו לב כד: הנה הסללות באו העיר ללכדה והעיר נתנה ביד הכשדים הנלחמים עליה מפני החרב והרעב והדבר; ואשר דברת היה והנך ראה.
> ירמיהו לב כה: ואתה אמרת אלי אדני יהוה קנה לך השדה בכסף והעד עדים; והעיר נתנה ביד הכשדים.
> ירמיהו לב כו: ויהי דבר יהוה אל ירמיהו לאמר.
> ירמיהו לב כז: הנה אני יהוה אלהי כל בשר הממני יפלא כל דבר.
> ירמיהו לב כח: לכן כה אמר יהוה:  הנני נתן את העיר הזאת ביד הכשדים וביד נבוכדראצר מלך בבל ולכדה.
> ירמיהו לב כט: ובאו הכשדים הנלחמים על העיר הזאת והציתו את העיר הזאת באש ושרפוה; ואת הבתים אשר קטרו על גגותיהם לבעל והסכו נסכים לאלהים אחרים למען הכעסני.
> ירמיהו לב ל: כי היו בני ישראל ובני יהודה אך עשים הרע בעיני מנערתיהם:  כי בני ישראל אך מכעסים אתי במעשה ידיהם נאם יהוה.
> ירמיהו לב לא: כי על אפי ועל חמתי היתה לי העיר הזאת למן היום אשר בנו אותה ועד היום הזה להסירה מעל פני.
> ירמיהו לב לב: על כל רעת בני ישראל ובני יהודה אשר עשו להכעסני המה מלכיהם שריהם כהניהם ונביאיהם; ואיש יהודה וישבי ירושלם.
> ירמיהו לב לג: ויפנו אלי ערף ולא פנים; ולמד אתם השכם ולמד ואינם שמעים לקחת מוסר.
> ירמיהו לב לד: וישימו שקוציהם בבית אשר נקרא שמי עליו לטמאו.
> ירמיהו לב לה: ויבנו את במות הבעל אשר בגיא בן הנם להעביר את בניהם ואת בנותיהם למלך אשר לא צויתים ולא עלתה על לבי לעשות התועבה הזאת למען החטי את יהודה.
> ירמיהו לב לו: ועתה לכן כה אמר יהוה אלהי ישראל:  אל העיר הזאת אשר אתם אמרים נתנה ביד מלך בבל בחרב וברעב ובדבר.
> ירמיהו לב לז: הנני מקבצם מכל הארצות אשר הדחתים שם באפי ובחמתי ובקצף גדול; והשבתים אל המקום הזה והשבתים לבטח.
> ירמיהו לב לח: והיו לי לעם; ואני אהיה להם לאלהים.
> ירמיהו לב לט: ונתתי להם לב אחד ודרך אחד ליראה אותי כל הימים לטוב להם ולבניהם אחריהם.
> ירמיהו לב מ: וכרתי להם ברית עולם אשר לא אשוב מאחריהם להיטיבי אותם; ואת יראתי אתן בלבבם לבלתי סור מעלי.
> ירמיהו לב מא: וששתי עליהם להטיב אותם; ונטעתים בארץ הזאת באמת בכל לבי ובכל נפשי.
> ירמיהו לב מב: כי כה אמר יהוה כאשר הבאתי אל העם הזה את כל הרעה הגדולה הזאת כן אנכי מביא עליהם את כל הטובה אשר אנכי דבר עליהם.
> ירמיהו לב מג: ונקנה השדה בארץ הזאת אשר אתם אמרים שממה היא מאין אדם ובהמה נתנה ביד הכשדים.
> ירמיהו לב מד: שדות בכסף יקנו וכתוב בספר וחתום והעד עדים בארץ בנימן ובסביבי ירושלם ובערי יהודה ובערי ההר ובערי השפלה ובערי הנגב:  כי אשיב את שבותם נאם יהוה.
> ירמיהו לג א: ויהי דבר יהוה אל ירמיהו שנית; והוא עודנו עצור בחצר המטרה לאמר.
> ירמיהו לג ב: כה אמר יהוה עשה:  יהוה יוצר אותה להכינה יהוה שמו.
> ירמיהו לג ג: קרא אלי ואענך; ואגידה לך גדלות ובצרות לא ידעתם.
> ירמיהו לג ד: כי כה אמר יהוה אלהי ישראל על בתי העיר הזאת ועל בתי מלכי יהודה הנתצים אל הסללות ואל החרב.
> ירמיהו לג ה: באים להלחם את הכשדים ולמלאם את פגרי האדם אשר הכיתי באפי ובחמתי; ואשר הסתרתי פני מהעיר הזאת על כל רעתם.
> ירמיהו לג ו: הנני מעלה לה ארכה ומרפא ורפאתים; וגליתי להם עתרת שלום ואמת.
> ירמיהו לג ז: והשבתי את שבות יהודה ואת שבות ישראל; ובנתים כבראשנה.
> ירמיהו לג ח: וטהרתים מכל עונם אשר חטאו לי; וסלחתי לכול (לכל) עונותיהם אשר חטאו לי ואשר פשעו בי.
> ירמיהו לג ט: והיתה לי לשם ששון לתהלה ולתפארת לכל גויי הארץ אשר ישמעו את כל הטובה אשר אנכי עשה אותם ופחדו ורגזו על כל הטובה ועל כל השלום אשר אנכי עשה לה.
> ירמיהו לג י: כה אמר יהוה עוד ישמע במקום הזה אשר אתם אמרים חרב הוא מאין אדם ומאין בהמה בערי יהודה ובחצות ירושלם הנשמות מאין אדם ומאין יושב ומאין בהמה.
> ירמיהו לג יא: קול ששון וקול שמחה קול חתן וקול כלה קול אמרים הודו את יהוה צבאות כי טוב יהוה כי לעולם חסדו מבאים תודה בית יהוה:  כי אשיב את שבות הארץ כבראשנה אמר יהוה.
> ירמיהו לג יב: כה אמר יהוה צבאות עוד יהיה במקום הזה החרב מאין אדם ועד בהמה ובכל עריו נוה רעים מרבצים צאן.
> ירמיהו לג יג: בערי ההר בערי השפלה ובערי הנגב ובארץ בנימן ובסביבי ירושלם ובערי יהודה עד תעברנה הצאן על ידי מונה אמר יהוה.
> ירמיהו לג יד: הנה ימים באים נאם יהוה; והקמתי את הדבר הטוב אשר דברתי אל בית ישראל ועל בית יהודה.
> ירמיהו לג טו: בימים ההם ובעת ההיא אצמיח לדוד צמח צדקה; ועשה משפט וצדקה בארץ.
> ירמיהו לג טז: בימים ההם תושע יהודה וירושלם תשכון לבטח; וזה אשר יקרא לה יהוה צדקנו.
> ירמיהו לג יז: כי כה אמר יהוה:  לא יכרת לדוד איש ישב על כסא בית ישראל.
> ירמיהו לג יח: ולכהנים הלוים לא יכרת איש מלפני:  מעלה עולה ומקטיר מנחה ועשה זבח כל הימים.
> ירמיהו לג יט: ויהי דבר יהוה אל ירמיהו לאמור.
> ירמיהו לג כ: כה אמר יהוה אם תפרו את בריתי היום ואת בריתי הלילה; ולבלתי היות יומם ולילה בעתם.
> ירמיהו לג כא: גם בריתי תפר את דוד עבדי מהיות לו בן מלך על כסאו; ואת הלוים הכהנים משרתי.
> ירמיהו לג כב: אשר לא יספר צבא השמים ולא ימד חול הים כן ארבה את זרע דוד עבדי ואת הלוים משרתי אתי.
> ירמיהו לג כג: ויהי דבר יהוה אל ירמיהו לאמר.
> ירמיהו לג כד: הלוא ראית מה העם הזה דברו לאמר שתי המשפחות אשר בחר יהוה בהם וימאסם; ואת עמי ינאצון מהיות עוד גוי לפניהם.
> ירמיהו לג כה: כה אמר יהוה אם לא בריתי יומם ולילה חקות שמים וארץ לא שמתי.
> ירמיהו לג כו: גם זרע יעקוב ודוד עבדי אמאס מקחת מזרעו משלים אל זרע אברהם ישחק ויעקב:  כי אשוב (אשיב) את שבותם ורחמתים.
> ירמיהו לד א: הדבר אשר היה אל ירמיהו מאת יהוה; ונבוכדראצר מלך בבל וכל חילו וכל ממלכות ארץ ממשלת ידו וכל העמים נלחמים על ירושלם ועל כל עריה לאמר.
> ירמיהו לד ב: כה אמר יהוה אלהי ישראל הלך ואמרת אל צדקיהו מלך יהודה; ואמרת אליו כה אמר יהוה הנני נתן את העיר הזאת ביד מלך בבל ושרפה באש.
> ירמיהו לד ג: ואתה לא תמלט מידו כי תפש תתפש ובידו תנתן; ועיניך את עיני מלך בבל תראינה ופיהו את פיך ידבר ובבל תבוא.
> ירמיהו לד ד: אך שמע דבר יהוה צדקיהו מלך יהודה; כה אמר יהוה עליך לא תמות בחרב.
> ירמיהו לד ה: בשלום תמות וכמשרפות אבותיך המלכים הראשנים אשר היו לפניך כן ישרפו לך והוי אדון יספדו לך:  כי דבר אני דברתי נאם יהוה.
> ירמיהו לד ו: וידבר ירמיהו הנביא אל צדקיהו מלך יהודה את כל הדברים האלה בירושלם.
> ירמיהו לד ז: וחיל מלך בבל נלחמים על ירושלם ועל כל ערי יהודה הנותרות:  אל לכיש ואל עזקה כי הנה נשארו בערי יהודה ערי מבצר.
> ירמיהו לד ח: הדבר אשר היה אל ירמיהו מאת יהוה אחרי כרת המלך צדקיהו ברית את כל העם אשר בירושלם לקרא להם דרור.
> ירמיהו לד ט: לשלח איש את עבדו ואיש את שפחתו העברי והעבריה חפשים:  לבלתי עבד בם ביהודי אחיהו איש.
> ירמיהו לד י: וישמעו כל השרים וכל העם אשר באו בברית לשלח איש את עבדו ואיש את שפחתו חפשים לבלתי עבד בם עוד; וישמעו וישלחו.
> ירמיהו לד יא: וישובו אחרי כן וישבו את העבדים ואת השפחות אשר שלחו חפשים; ויכבישום (ויכבשום) לעבדים ולשפחות.
> ירמיהו לד יב: ויהי דבר יהוה אל ירמיהו מאת יהוה לאמר.
> ירמיהו לד יג: כה אמר יהוה אלהי ישראל:  אנכי כרתי ברית את אבותיכם ביום הוצאי אותם מארץ מצרים מבית עבדים לאמר.
> ירמיהו לד יד: מקץ שבע שנים תשלחו איש את אחיו העברי אשר ימכר לך ועבדך שש שנים ושלחתו חפשי מעמך; ולא שמעו אבותיכם אלי ולא הטו את אזנם.
> ירמיהו לד טו: ותשבו אתם היום ותעשו את הישר בעיני לקרא דרור איש לרעהו; ותכרתו ברית לפני בבית אשר נקרא שמי עליו.
> ירמיהו לד טז: ותשבו ותחללו את שמי ותשבו איש את עבדו ואיש את שפחתו אשר שלחתם חפשים לנפשם; ותכבשו אתם להיות לכם לעבדים ולשפחות.
> ירמיהו לד יז: לכן כה אמר יהוה אתם לא שמעתם אלי לקרא דרור איש לאחיו ואיש לרעהו; הנני קרא לכם דרור נאם יהוה אל החרב אל הדבר ואל הרעב ונתתי אתכם לזועה (לזעוה) לכל ממלכות הארץ.
> ירמיהו לד יח: ונתתי את האנשים העברים את ברתי אשר לא הקימו את דברי הברית אשר כרתו לפני העגל אשר כרתו לשנים ויעברו בין בתריו.
> ירמיהו לד יט: שרי יהודה ושרי ירושלם הסרסים והכהנים וכל עם הארץ העברים בין בתרי העגל.
> ירמיהו לד כ: ונתתי אותם ביד איביהם וביד מבקשי נפשם; והיתה נבלתם למאכל לעוף השמים ולבהמת הארץ.
> ירמיהו לד כא: ואת צדקיהו מלך יהודה ואת שריו אתן ביד איביהם וביד מבקשי נפשם; וביד חיל מלך בבל העלים מעליכם.
> ירמיהו לד כב: הנני מצוה נאם יהוה והשבתים אל העיר הזאת ונלחמו עליה ולכדוה ושרפה באש; ואת ערי יהודה אתן שממה מאין ישב.
> ירמיהו לה א: הדבר אשר היה אל ירמיהו מאת יהוה בימי יהויקים בן יאשיהו מלך יהודה לאמר.
> ירמיהו לה ב: הלוך אל בית הרכבים ודברת אותם והבאותם בית יהוה אל אחת הלשכות; והשקית אותם יין.
> ירמיהו לה ג: ואקח את יאזניה בן ירמיהו בן חבצניה ואת אחיו ואת כל בניו ואת כל בית הרכבים.
> ירמיהו לה ד: ואבא אתם בית יהוה אל לשכת בני חנן בן יגדליהו איש האלהים אשר אצל לשכת השרים אשר ממעל ללשכת מעשיהו בן שלם שמר הסף.
> ירמיהו לה ה: ואתן לפני בני בית הרכבים גבעים מלאים יין וכסות; ואמר אליהם שתו יין.
> ירמיהו לה ו: ויאמרו לא נשתה יין:  כי יונדב בן רכב אבינו צוה עלינו לאמר לא תשתו יין אתם ובניכם עד עולם.
> ירמיהו לה ז: ובית לא תבנו וזרע לא תזרעו וכרם לא תטעו ולא יהיה לכם:  כי באהלים תשבו כל ימיכם למען תחיו ימים רבים על פני האדמה אשר אתם גרים שם.
> ירמיהו לה ח: ונשמע בקול יהונדב בן רכב אבינו לכל אשר צונו:  לבלתי שתות יין כל ימינו אנחנו נשינו בנינו ובנתינו.
> ירמיהו לה ט: ולבלתי בנות בתים לשבתנו; וכרם ושדה וזרע לא יהיה לנו.
> ירמיהו לה י: ונשב באהלים; ונשמע ונעש ככל אשר צונו יונדב אבינו.
> ירמיהו לה יא: ויהי בעלות נבוכדראצר מלך בבל אל הארץ ונאמר באו ונבוא ירושלם מפני חיל הכשדים ומפני חיל ארם; ונשב בירושלם.
> ירמיהו לה יב: ויהי דבר יהוה אל ירמיהו לאמר.
> ירמיהו לה יג: כה אמר יהוה צבאות אלהי ישראל הלך ואמרת לאיש יהודה וליושבי ירושלם:  הלוא תקחו מוסר לשמע אל דברי נאם יהוה.
> ירמיהו לה יד: הוקם את דברי יהונדב בן רכב אשר צוה את בניו לבלתי שתות יין ולא שתו עד היום הזה כי שמעו את מצות אביהם; ואנכי דברתי אליכם השכם ודבר ולא שמעתם אלי.
> ירמיהו לה טו: ואשלח אליכם את כל עבדי הנבאים השכם ושלח לאמר שבו נא איש מדרכו הרעה והיטיבו מעלליכם ואל תלכו אחרי אלהים אחרים לעבדם ושבו אל האדמה אשר נתתי לכם ולאבתיכם; ולא הטיתם את אזנכם ולא שמעתם אלי.
> ירמיהו לה טז: כי הקימו בני יהונדב בן רכב את מצות אביהם אשר צום; והעם הזה לא שמעו אלי.
> ירמיהו לה יז: לכן כה אמר יהוה אלהי צבאות אלהי ישראל הנני מביא אל יהודה ואל כל יושבי ירושלם את כל הרעה אשר דברתי עליהם:  יען דברתי אליהם ולא שמעו ואקרא להם ולא ענו.
> ירמיהו לה יח: ולבית הרכבים אמר ירמיהו כה אמר יהוה צבאות אלהי ישראל יען אשר שמעתם על מצות יהונדב אביכם; ותשמרו את כל מצותיו ותעשו ככל אשר צוה אתכם.
> ירמיהו לה יט: לכן כה אמר יהוה צבאות אלהי ישראל:  לא יכרת איש ליונדב בן רכב עמד לפני כל הימים.
> ירמיהו לו א: ויהי בשנה הרבעית ליהויקים בן יאשיהו מלך יהודה; היה הדבר הזה אל ירמיהו מאת יהוה לאמר.
> ירמיהו לו ב: קח לך מגלת ספר וכתבת אליה את כל הדברים אשר דברתי אליך על ישראל ועל יהודה ועל כל הגוים מיום דברתי אליך מימי יאשיהו ועד היום הזה.
> ירמיהו לו ג: אולי ישמעו בית יהודה את כל הרעה אשר אנכי חשב לעשות להם למען ישובו איש מדרכו הרעה וסלחתי לעונם ולחטאתם.
> ירמיהו לו ד: ויקרא ירמיהו את ברוך בן נריה; ויכתב ברוך מפי ירמיהו את כל דברי יהוה אשר דבר אליו על מגלת ספר.
> ירמיהו לו ה: ויצוה ירמיהו את ברוך לאמר:  אני עצור לא אוכל לבוא בית יהוה.
> ירמיהו לו ו: ובאת אתה וקראת במגלה אשר כתבת מפי את דברי יהוה באזני העם בית יהוה ביום צום; וגם באזני כל יהודה הבאים מעריהם תקראם.
> ירמיהו לו ז: אולי תפל תחנתם לפני יהוה וישבו איש מדרכו הרעה:  כי גדול האף והחמה אשר דבר יהוה אל העם הזה.
> ירמיהו לו ח: ויעש ברוך בן נריה ככל אשר צוהו ירמיהו הנביא לקרא בספר דברי יהוה בית יהוה.
> ירמיהו לו ט: ויהי בשנה החמשית ליהויקים בן יאשיהו מלך יהודה בחדש התשעי קראו צום לפני יהוה כל העם בירושלם; וכל העם הבאים מערי יהודה בירושלם.
> ירמיהו לו י: ויקרא ברוך בספר את דברי ירמיהו בית יהוה בלשכת גמריהו בן שפן הספר בחצר העליון פתח שער בית יהוה החדש באזני כל העם.
> ירמיהו לו יא: וישמע מכיהו בן גמריהו בן שפן את כל דברי יהוה מעל הספר.
> ירמיהו לו יב: וירד בית המלך על לשכת הספר והנה שם כל השרים יושבים:  אלישמע הספר ודליהו בן שמעיהו ואלנתן בן עכבור וגמריהו בן שפן וצדקיהו בן חנניהו וכל השרים.
> ירמיהו לו יג: ויגד להם מכיהו את כל הדברים אשר שמע בקרא ברוך בספר באזני העם.
> ירמיהו לו יד: וישלחו כל השרים אל ברוך את יהודי בן נתניהו בן שלמיהו בן כושי לאמר המגלה אשר קראת בה באזני העם קחנה בידך ולך; ויקח ברוך בן נריהו את המגלה בידו ויבא אליהם.
> ירמיהו לו טו: ויאמרו אליו שב נא וקראנה באזנינו; ויקרא ברוך באזניהם.
> ירמיהו לו טז: ויהי כשמעם את כל הדברים פחדו איש אל רעהו; ויאמרו אל ברוך הגיד נגיד למלך את כל הדברים האלה.
> ירמיהו לו יז: ואת ברוך שאלו לאמר:  הגד נא לנו איך כתבת את כל הדברים האלה מפיו.
> ירמיהו לו יח: ויאמר להם ברוך מפיו יקרא אלי את כל הדברים האלה; ואני כתב על הספר בדיו.
> ירמיהו לו יט: ויאמרו השרים אל ברוך לך הסתר אתה וירמיהו; ואיש אל ידע איפה אתם.
> ירמיהו לו כ: ויבאו אל המלך חצרה ואת המגלה הפקדו בלשכת אלישמע הספר; ויגידו באזני המלך את כל הדברים.
> ירמיהו לו כא: וישלח המלך את יהודי לקחת את המגלה ויקחה מלשכת אלישמע הספר; ויקראה יהודי באזני המלך ובאזני כל השרים העמדים מעל המלך.
> ירמיהו לו כב: והמלך יושב בית החרף בחדש התשיעי; ואת האח לפניו מבערת.
> ירמיהו לו כג: ויהי כקרוא יהודי שלש דלתות וארבעה יקרעה בתער הספר והשלך אל האש אשר אל האח:  עד תם כל המגלה על האש אשר על האח.
> ירמיהו לו כד: ולא פחדו ולא קרעו את בגדיהם המלך וכל עבדיו השמעים את כל הדברים האלה.
> ירמיהו לו כה: וגם אלנתן ודליהו וגמריהו הפגעו במלך לבלתי שרף את המגלה; ולא שמע אליהם.
> ירמיהו לו כו: ויצוה המלך את ירחמאל בן המלך ואת שריהו בן עזריאל ואת שלמיהו בן עבדאל לקחת את ברוך הספר ואת ירמיהו הנביא; ויסתרם יהוה.
> ירמיהו לו כז: ויהי דבר יהוה אל ירמיהו אחרי שרף המלך את המגלה ואת הדברים אשר כתב ברוך מפי ירמיהו לאמר.
> ירמיהו לו כח: שוב קח לך מגלה אחרת; וכתב עליה את כל הדברים הראשנים אשר היו על המגלה הראשנה אשר שרף יהויקים מלך יהודה.
> ירמיהו לו כט: ועל יהויקים מלך יהודה תאמר כה אמר יהוה:  אתה שרפת את המגלה הזאת לאמר מדוע כתבת עליה לאמר בא יבוא מלך בבל והשחית את הארץ הזאת והשבית ממנה אדם ובהמה.
> ירמיהו לו ל: לכן כה אמר יהוה על יהויקים מלך יהודה לא יהיה לו יושב על כסא דוד; ונבלתו תהיה משלכת לחרב ביום ולקרח בלילה.
> ירמיהו לו לא: ופקדתי עליו ועל זרעו ועל עבדיו את עונם; והבאתי עליהם ועל ישבי ירושלם ואל איש יהודה את כל הרעה אשר דברתי אליהם ולא שמעו.
> ירמיהו לו לב: וירמיהו לקח מגלה אחרת ויתנה אל ברוך בן נריהו הספר ויכתב עליה מפי ירמיהו את כל דברי הספר אשר שרף יהויקים מלך יהודה באש; ועוד נוסף עליהם דברים רבים כהמה.
> ירמיהו לז א: וימלך מלך צדקיהו בן יאשיהו:  תחת כניהו בן יהויקים אשר המליך נבוכדראצר מלך בבל בארץ יהודה.
> ירמיהו לז ב: ולא שמע הוא ועבדיו ועם הארץ:  אל דברי יהוה אשר דבר ביד ירמיהו הנביא.
> ירמיהו לז ג: וישלח המלך צדקיהו את יהוכל בן שלמיה ואת צפניהו בן מעשיה הכהן אל ירמיהו הנביא לאמר:  התפלל נא בעדנו אל יהוה אלהינו.
> ירמיהו לז ד: וירמיהו בא ויצא בתוך העם; ולא נתנו אתו בית הכליא (הכלוא).
> ירמיהו לז ה: וחיל פרעה יצא ממצרים; וישמעו הכשדים הצרים על ירושלם את שמעם ויעלו מעל ירושלם.
> ירמיהו לז ו: ויהי דבר יהוה אל ירמיהו הנביא לאמר.
> ירמיהו לז ז: כה אמר יהוה אלהי ישראל כה תאמרו אל מלך יהודה השלח אתכם אלי לדרשני:  הנה חיל פרעה היצא לכם לעזרה שב לארצו מצרים.
> ירמיהו לז ח: ושבו הכשדים ונלחמו על העיר הזאת; ולכדה ושרפה באש.
> ירמיהו לז ט: כה אמר יהוה אל תשאו נפשתיכם לאמר הלך ילכו מעלינו הכשדים:  כי לא ילכו.
> ירמיהו לז י: כי אם הכיתם כל חיל כשדים הנלחמים אתכם ונשארו בם אנשים מדקרים איש באהלו יקומו ושרפו את העיר הזאת באש.
> ירמיהו לז יא: והיה בהעלות חיל הכשדים מעל ירושלם מפני חיל פרעה.
> ירמיהו לז יב: ויצא ירמיהו מירושלם ללכת ארץ בנימן לחלק משם בתוך העם.
> ירמיהו לז יג: ויהי הוא בשער בנימן ושם בעל פקדת ושמו יראייה בן שלמיה בן חנניה; ויתפש את ירמיהו הנביא לאמר אל הכשדים אתה נפל.
> ירמיהו לז יד: ויאמר ירמיהו שקר אינני נפל על הכשדים ולא שמע אליו; ויתפש יראייה בירמיהו ויבאהו אל השרים.
> ירמיהו לז טו: ויקצפו השרים על ירמיהו והכו אתו; ונתנו אותו בית האסור בית יהונתן הספר כי אתו עשו לבית הכלא.
> ירמיהו לז טז: כי בא ירמיהו אל בית הבור ואל החניות; וישב שם ירמיהו ימים רבים.
> ירמיהו לז יז: וישלח המלך צדקיהו ויקחהו וישאלהו המלך בביתו בסתר ויאמר היש דבר מאת יהוה; ויאמר ירמיהו יש ויאמר ביד מלך בבל תנתן.
> ירמיהו לז יח: ויאמר ירמיהו אל המלך צדקיהו:  מה חטאתי לך ולעבדיך ולעם הזה כי נתתם אותי אל בית הכלא.
> ירמיהו לז יט: ואיו (ואיה) נביאיכם אשר נבאו לכם לאמר:  לא יבא מלך בבל עליכם ועל הארץ הזאת.
> ירמיהו לז כ: ועתה שמע נא אדני המלך:  תפל נא תחנתי לפניך ואל תשבני בית יהונתן הספר ולא אמות שם.
> ירמיהו לז כא: ויצוה המלך צדקיהו ויפקדו את ירמיהו בחצר המטרה ונתן לו ככר לחם ליום מחוץ האפים עד תם כל הלחם מן העיר; וישב ירמיהו בחצר המטרה.
> ירמיהו לח א: וישמע שפטיה בן מתן וגדליהו בן פשחור ויוכל בן שלמיהו ופשחור בן מלכיה:  את הדברים אשר ירמיהו מדבר אל כל העם לאמר.
> ירמיהו לח ב: כה אמר יהוה הישב בעיר הזאת ימות בחרב ברעב ובדבר; והיצא אל הכשדים יחיה (וחיה) והיתה לו נפשו לשלל וחי.
> ירמיהו לח ג: כה אמר יהוה:  הנתן תנתן העיר הזאת ביד חיל מלך בבל ולכדה.
> ירמיהו לח ד: ויאמרו השרים אל המלך יומת נא את האיש הזה כי על כן הוא מרפא את ידי אנשי המלחמה הנשארים בעיר הזאת ואת ידי כל העם לדבר אליהם כדברים האלה:  כי האיש הזה איננו דרש לשלום לעם הזה כי אם לרעה.
> ירמיהו לח ה: ויאמר המלך צדקיהו הנה הוא בידכם:  כי אין המלך יוכל אתכם דבר.
> ירמיהו לח ו: ויקחו את ירמיהו וישלכו אתו אל הבור מלכיהו בן המלך אשר בחצר המטרה וישלחו את ירמיהו בחבלים; ובבור אין מים כי אם טיט ויטבע ירמיהו בטיט.
> ירמיהו לח ז: וישמע עבד מלך הכושי איש סריס והוא בבית המלך כי נתנו את ירמיהו אל הבור; והמלך יושב בשער בנימן.
> ירמיהו לח ח: ויצא עבד מלך מבית המלך; וידבר אל המלך לאמר.
> ירמיהו לח ט: אדני המלך הרעו האנשים האלה את כל אשר עשו לירמיהו הנביא את אשר השליכו אל הבור; וימת תחתיו מפני הרעב כי אין הלחם עוד בעיר.
> ירמיהו לח י: ויצוה המלך את עבד מלך הכושי לאמר:  קח בידך מזה שלשים אנשים והעלית את ירמיהו הנביא מן הבור בטרם ימות.
> ירמיהו לח יא: ויקח עבד מלך את האנשים בידו ויבא בית המלך אל תחת האוצר ויקח משם בלוי הסחבות (סחבות) ובלוי מלחים; וישלחם אל ירמיהו אל הבור בחבלים.
> ירמיהו לח יב: ויאמר עבד מלך הכושי אל ירמיהו שים נא בלואי הסחבות והמלחים תחת אצלות ידיך מתחת לחבלים; ויעש ירמיהו כן.
> ירמיהו לח יג: וימשכו את ירמיהו בחבלים ויעלו אתו מן הבור; וישב ירמיהו בחצר המטרה.
> ירמיהו לח יד: וישלח המלך צדקיהו ויקח את ירמיהו הנביא אליו אל מבוא השלישי אשר בבית יהוה; ויאמר המלך אל ירמיהו שאל אני אתך דבר אל תכחד ממני דבר.
> ירמיהו לח טו: ויאמר ירמיהו אל צדקיהו כי אגיד לך הלוא המת תמיתני; וכי איעצך לא תשמע אלי.
> ירמיהו לח טז: וישבע המלך צדקיהו אל ירמיהו בסתר לאמר:  חי יהוה את (  ) אשר עשה לנו את הנפש הזאת אם אמיתך ואם אתנך ביד האנשים האלה אשר מבקשים את נפשך.
> ירמיהו לח יז: ויאמר ירמיהו אל צדקיהו    כה אמר יהוה אלהי צבאות אלהי ישראל אם יצא תצא אל שרי מלך בבל וחיתה נפשך והעיר הזאת לא תשרף באש; וחיתה אתה וביתך.
> ירמיהו לח יח: ואם לא תצא אל שרי מלך בבל ונתנה העיר הזאת ביד הכשדים ושרפוה באש; ואתה לא תמלט מידם.
> ירמיהו לח יט: ויאמר המלך צדקיהו אל ירמיהו:  אני דאג את היהודים אשר נפלו אל הכשדים פן יתנו אתי בידם והתעללו בי.
> ירמיהו לח כ: ויאמר ירמיהו לא יתנו; שמע נא בקול יהוה לאשר אני דבר אליך וייטב לך ותחי נפשך.
> ירמיהו לח כא: ואם מאן אתה לצאת זה הדבר אשר הראני יהוה.
> ירמיהו לח כב: והנה כל הנשים אשר נשארו בבית מלך יהודה מוצאות אל שרי מלך בבל; והנה אמרת הסיתוך ויכלו לך אנשי שלמך הטבעו בבץ רגלך נסגו אחור.
> ירמיהו לח כג: ואת כל נשיך ואת בניך מוצאים אל הכשדים ואתה לא תמלט מידם:  כי ביד מלך בבל תתפש ואת העיר הזאת תשרף באש.
> ירמיהו לח כד: ויאמר צדקיהו אל ירמיהו איש אל ידע בדברים האלה ולא תמות.
> ירמיהו לח כה: וכי ישמעו השרים כי דברתי אתך ובאו אליך ואמרו אליך הגידה נא לנו מה דברת אל המלך אל תכחד ממנו ולא נמיתך; ומה דבר אליך המלך.
> ירמיהו לח כו: ואמרת אליהם מפיל אני תחנתי לפני המלך לבלתי השיבני בית יהונתן למות שם.
> ירמיהו לח כז: ויבאו כל השרים אל ירמיהו וישאלו אתו ויגד להם ככל הדברים האלה אשר צוה המלך; ויחרשו ממנו כי לא נשמע הדבר.
> ירמיהו לח כח: וישב ירמיהו בחצר המטרה עד יום אשר נלכדה ירושלם;    והיה כאשר נלכדה ירושלם.
> ירמיהו לט א: בשנה התשעית לצדקיהו מלך יהודה בחדש העשרי בא נבוכדראצר מלך בבל וכל חילו אל ירושלם ויצרו עליה.
> ירמיהו לט ב: בעשתי עשרה שנה לצדקיהו בחדש הרביעי בתשעה לחדש הבקעה העיר.
> ירמיהו לט ג: ויבאו כל שרי מלך בבל וישבו בשער התוך נרגל שראצר סמגר נבו שר סכים רב סריס נרגל שראצר רב מג וכל שארית שרי מלך בבל.
> ירמיהו לט ד: ויהי כאשר ראם צדקיהו מלך יהודה וכל אנשי המלחמה ויברחו ויצאו לילה מן העיר דרך גן המלך בשער בין החמתים; ויצא דרך הערבה.
> ירמיהו לט ה: וירדפו חיל כשדים אחריהם וישגו את צדקיהו בערבות ירחו ויקחו אותו ויעלהו אל נבוכדראצר מלך בבל רבלתה בארץ חמת; וידבר אתו משפטים.
> ירמיהו לט ו: וישחט מלך בבל את בני צדקיהו ברבלה לעיניו; ואת כל חרי יהודה שחט מלך בבל.
> ירמיהו לט ז: ואת עיני צדקיהו עור; ויאסרהו בנחשתים לביא אתו בבלה.
> ירמיהו לט ח: ואת בית המלך ואת בית העם שרפו הכשדים באש; ואת חמות ירושלם נתצו.
> ירמיהו לט ט: ואת יתר העם הנשארים בעיר ואת הנפלים אשר נפלו עליו ואת יתר העם הנשארים הגלה נבוזראדן רב טבחים בבל.
> ירמיהו לט י: ומן העם הדלים אשר אין להם מאומה השאיר נבוזראדן רב טבחים בארץ יהודה; ויתן להם כרמים ויגבים ביום ההוא.
> ירמיהו לט יא: ויצו נבוכדראצר מלך בבל על ירמיהו ביד נבוזראדן רב טבחים לאמר.
> ירמיהו לט יב: קחנו ועיניך שים עליו ואל תעש לו מאומה רע:  כי אם (  ) כאשר ידבר אליך כן עשה עמו.
> ירמיהו לט יג: וישלח נבוזראדן רב טבחים ונבושזבן רב סריס ונרגל שראצר רב מג וכל רבי מלך בבל.
> ירמיהו לט יד: וישלחו ויקחו את ירמיהו מחצר המטרה ויתנו אתו אל גדליהו בן אחיקם בן שפן להוצאהו אל הבית; וישב בתוך העם.
> ירמיהו לט טו: ואל ירמיהו היה דבר יהוה בהיתו עצור בחצר המטרה לאמר.
> ירמיהו לט טז: הלוך ואמרת לעבד מלך הכושי לאמר כה אמר יהוה צבאות אלהי ישראל הנני מבי את דברי אל העיר הזאת לרעה ולא לטובה; והיו לפניך ביום ההוא.
> ירמיהו לט יז: והצלתיך ביום ההוא נאם יהוה; ולא תנתן ביד האנשים אשר אתה יגור מפניהם.
> ירמיהו לט יח: כי מלט אמלטך ובחרב לא תפל; והיתה לך נפשך לשלל כי בטחת בי נאם יהוה.
> ירמיהו מ א: הדבר אשר היה אל ירמיהו מאת יהוה אחר שלח אתו נבוזראדן רב טבחים מן הרמה בקחתו אתו והוא אסור באזקים בתוך כל גלות ירושלם ויהודה המגלים בבלה.
> ירמיהו מ ב: ויקח רב טבחים לירמיהו; ויאמר אליו יהוה אלהיך דבר את הרעה הזאת אל המקום הזה.
> ירמיהו מ ג: ויבא ויעש יהוה כאשר דבר:  כי חטאתם ליהוה ולא שמעתם בקולו והיה לכם דבר (הדבר) הזה.
> ירמיהו מ ד: ועתה הנה פתחתיך היום מן האזקים אשר על ידך אם טוב בעיניך לבוא אתי בבל בא ואשים את עיני עליך ואם רע בעיניך לבוא אתי בבל חדל:  ראה כל הארץ לפניך אל טוב ואל הישר בעיניך ללכת שמה לך.
> ירמיהו מ ה: ועודנו לא ישוב ושבה אל גדליה בן אחיקם בן שפן אשר הפקיד מלך בבל בערי יהודה ושב אתו בתוך העם או אל כל הישר בעיניך ללכת לך; ויתן לו רב טבחים ארחה ומשאת וישלחהו.
> ירמיהו מ ו: ויבא ירמיהו אל גדליה בן אחיקם המצפתה; וישב אתו בתוך העם הנשארים בארץ.
> ירמיהו מ ז: וישמעו כל שרי החילים אשר בשדה המה ואנשיהם כי הפקיד מלך בבל את גדליהו בן אחיקם בארץ; וכי הפקיד אתו אנשים ונשים וטף ומדלת הארץ מאשר לא הגלו בבלה.
> ירמיהו מ ח: ויבאו אל גדליה המצפתה; וישמעאל בן נתניהו ויוחנן ויונתן בני קרח ושריה בן תנחמת ובני עופי (עיפי) הנטפתי ויזניהו בן המעכתי המה ואנשיהם.
> ירמיהו מ ט: וישבע להם גדליהו בן אחיקם בן שפן ולאנשיהם לאמר אל תיראו מעבוד הכשדים; שבו בארץ ועבדו את מלך בבל וייטב לכם.
> ירמיהו מ י: ואני הנני ישב במצפה לעמד לפני הכשדים אשר יבאו אלינו; ואתם אספו יין וקיץ ושמן ושמו בכליכם ושבו בעריכם אשר תפשתם.
> ירמיהו מ יא: וגם כל היהודים אשר במואב ובבני עמון ובאדום ואשר בכל הארצות שמעו כי נתן מלך בבל שארית ליהודה; וכי הפקיד עליהם את גדליהו בן אחיקם בן שפן.
> ירמיהו מ יב: וישבו כל היהודים מכל המקמות אשר נדחו שם ויבאו ארץ יהודה אל גדליהו המצפתה; ויאספו יין וקיץ הרבה מאד.
> ירמיהו מ יג: ויוחנן בן קרח וכל שרי החילים אשר בשדה באו אל גדליהו המצפתה.
> ירמיהו מ יד: ויאמרו אליו הידע תדע כי בעליס מלך בני עמון שלח את ישמעאל בן נתניה להכתך נפש; ולא האמין להם גדליהו בן אחיקם.
> ירמיהו מ טו: ויוחנן בן קרח אמר אל גדליהו בסתר במצפה לאמר אלכה נא ואכה את ישמעאל בן נתניה ואיש לא ידע; למה יככה נפש ונפצו כל יהודה הנקבצים אליך ואבדה שארית יהודה.
> ירמיהו מ טז: ויאמר גדליהו בן אחיקם אל יוחנן בן קרח אל תעש (תעשה) את הדבר הזה:  כי שקר אתה דבר אל ישמעאל.
> ירמיהו מא א: ויהי בחדש השביעי בא ישמעאל בן נתניה בן אלישמע מזרע המלוכה ורבי המלך ועשרה אנשים אתו אל גדליהו בן אחיקם המצפתה; ויאכלו שם לחם יחדו במצפה.
> ירמיהו מא ב: ויקם ישמעאל בן נתניה ועשרת האנשים אשר היו אתו ויכו את גדליהו בן אחיקם בן שפן בחרב וימת אתו:  אשר הפקיד מלך בבל בארץ.
> ירמיהו מא ג: ואת כל היהודים אשר היו אתו את גדליהו במצפה ואת הכשדים אשר נמצאו שם את אנשי המלחמה הכה ישמעאל.
> ירמיהו מא ד: ויהי ביום השני להמית את גדליהו; ואיש לא ידע.
> ירמיהו מא ה: ויבאו אנשים משכם משלו ומשמרון שמנים איש מגלחי זקן וקרעי בגדים ומתגדדים; ומנחה ולבונה בידם להביא בית יהוה.
> ירמיהו מא ו: ויצא ישמעאל בן נתניה לקראתם מן המצפה הלך הלך ובכה; ויהי כפגש אתם ויאמר אליהם באו אל גדליהו בן אחיקם.
> ירמיהו מא ז: ויהי כבואם אל תוך העיר; וישחטם ישמעאל בן נתניה אל תוך הבור הוא והאנשים אשר אתו.
> ירמיהו מא ח: ועשרה אנשים נמצאו בם ויאמרו אל ישמעאל אל תמתנו כי יש לנו מטמנים בשדה חטים ושערים ושמן ודבש; ויחדל ולא המיתם בתוך אחיהם.
> ירמיהו מא ט: והבור אשר השליך שם ישמעאל את כל פגרי האנשים אשר הכה ביד גדליהו הוא אשר עשה המלך אסא מפני בעשא מלך ישראל; אתו מלא ישמעאל בן נתניהו חללים.
> ירמיהו מא י: וישב ישמעאל את כל שארית העם אשר במצפה את בנות המלך ואת כל העם הנשארים במצפה אשר הפקיד נבוזראדן רב טבחים את גדליהו בן אחיקם; וישבם ישמעאל בן נתניה וילך לעבר אל בני עמון.
> ירמיהו מא יא: וישמע יוחנן בן קרח וכל שרי החילים אשר אתו את כל הרעה אשר עשה ישמעאל בן נתניה.
> ירמיהו מא יב: ויקחו את כל האנשים וילכו להלחם עם ישמעאל בן נתניה; וימצאו אתו אל מים רבים אשר בגבעון.
> ירמיהו מא יג: ויהי כראות כל העם אשר את ישמעאל את יוחנן בן קרח ואת כל שרי החילים אשר אתו וישמחו.
> ירמיהו מא יד: ויסבו כל העם אשר שבה ישמעאל מן המצפה; וישבו וילכו אל יוחנן בן קרח.
> ירמיהו מא טו: וישמעאל בן נתניה נמלט בשמנה אנשים מפני יוחנן; וילך אל בני עמון.
> ירמיהו מא טז: ויקח יוחנן בן קרח וכל שרי החילים אשר אתו את כל שארית העם אשר השיב מאת ישמעאל בן נתניה מן המצפה אחר הכה את גדליה בן אחיקם גברים אנשי המלחמה ונשים וטף וסרסים אשר השיב מגבעון.
> ירמיהו מא יז: וילכו וישבו בגרות כמוהם (כמהם) אשר אצל בית לחם ללכת לבוא מצרים.
> ירמיהו מא יח: מפני הכשדים כי יראו מפניהם:  כי הכה ישמעאל בן נתניה את גדליהו בן אחיקם אשר הפקיד מלך בבל בארץ.
> ירמיהו מב א: ויגשו כל שרי החילים ויוחנן בן קרח ויזניה בן הושעיה וכל העם מקטן ועד גדול.
> ירמיהו מב ב: ויאמרו אל ירמיהו הנביא תפל נא תחנתנו לפניך והתפלל בעדנו אל יהוה אלהיך בעד כל השארית הזאת:  כי נשארנו מעט מהרבה כאשר עיניך ראות אתנו.
> ירמיהו מב ג: ויגד לנו יהוה אלהיך את הדרך אשר נלך בה ואת הדבר אשר נעשה.
> ירמיהו מב ד: ויאמר אליהם ירמיהו הנביא שמעתי הנני מתפלל אל יהוה אלהיכם כדבריכם; והיה כל הדבר אשר יענה יהוה אתכם אגיד לכם לא אמנע מכם דבר.
> ירמיהו מב ה: והמה אמרו אל ירמיהו יהי יהוה בנו לעד אמת ונאמן:  אם לא ככל הדבר אשר ישלחך יהוה אלהיך אלינו כן נעשה.
> ירמיהו מב ו: אם טוב ואם רע בקול יהוה אלהינו אשר אנו (אנחנו) שלחים אתך אליו נשמע:  למען אשר ייטב לנו כי נשמע בקול יהוה אלהינו.
> ירמיהו מב ז: ויהי מקץ עשרת ימים; ויהי דבר יהוה אל ירמיהו.
> ירמיהו מב ח: ויקרא אל יוחנן בן קרח ואל כל שרי החילים אשר אתו; ולכל העם למקטן ועד גדול.
> ירמיהו מב ט: ויאמר אליהם כה אמר יהוה אלהי ישראל אשר שלחתם אתי אליו להפיל תחנתכם לפניו.
> ירמיהו מב י: אם שוב תשבו בארץ הזאת ובניתי אתכם ולא אהרס ונטעתי אתכם ולא אתוש:  כי נחמתי אל הרעה אשר עשיתי לכם.
> ירמיהו מב יא: אל תיראו מפני מלך בבל אשר אתם יראים מפניו; אל תיראו ממנו נאם יהוה כי אתכם אני להושיע אתכם ולהציל אתכם מידו.
> ירמיהו מב יב: ואתן לכם רחמים ורחם אתכם; והשיב אתכם אל אדמתכם.
> ירמיהו מב יג: ואם אמרים אתם לא נשב בארץ הזאת לבלתי שמע בקול יהוה אלהיכם.
> ירמיהו מב יד: לאמר לא כי ארץ מצרים נבוא אשר לא נראה מלחמה וקול שופר לא נשמע; וללחם לא נרעב ושם נשב.
> ירמיהו מב טו: ועתה לכן שמעו דבר יהוה שארית יהודה:  כה אמר יהוה צבאות אלהי ישראל אם אתם שום תשמון פניכם לבא מצרים ובאתם לגור שם.
> ירמיהו מב טז: והיתה החרב אשר אתם יראים ממנה שם תשיג אתכם בארץ מצרים; והרעב אשר אתם דאגים ממנו שם ידבק אחריכם מצרים ושם תמתו.
> ירמיהו מב יז: ויהיו כל האנשים אשר שמו את פניהם לבוא מצרים לגור שם ימותו בחרב ברעב ובדבר:  ולא יהיה להם שריד ופליט מפני הרעה אשר אני מביא עליהם.
> ירמיהו מב יח: כי כה אמר יהוה צבאות אלהי ישראל כאשר נתך אפי וחמתי על ישבי ירושלם כן תתך חמתי עליכם בבאכם מצרים; והייתם לאלה ולשמה ולקללה ולחרפה ולא תראו עוד את המקום הזה.
> ירמיהו מב יט: דבר יהוה עליכם שארית יהודה אל תבאו מצרים; ידע תדעו כי העידתי בכם היום.
> ירמיהו מב כ: כי התעתים (התעיתם) בנפשותיכם כי אתם שלחתם אתי אל יהוה אלהיכם לאמר התפלל בעדנו אל יהוה אלהינו; וככל אשר יאמר יהוה אלהינו כן הגד לנו ועשינו.
> ירמיהו מב כא: ואגד לכם היום; ולא שמעתם בקול יהוה אלהיכם ולכל אשר שלחני אליכם.
> ירמיהו מב כב: ועתה ידע תדעו כי בחרב ברעב ובדבר תמותו במקום אשר חפצתם לבוא לגור שם.
> ירמיהו מג א: ויהי ככלות ירמיהו לדבר אל כל העם את כל דברי יהוה אלהיהם אשר שלחו יהוה אלהיהם אליהם את כל הדברים האלה.
> ירמיהו מג ב: ויאמר עזריה בן הושעיה ויוחנן בן קרח וכל האנשים הזדים:  אמרים אל ירמיהו שקר אתה מדבר לא שלחך יהוה אלהינו לאמר לא תבאו מצרים לגור שם.
> ירמיהו מג ג: כי ברוך בן נריה מסית אתך בנו למען תת אתנו ביד הכשדים להמית אתנו ולהגלות אתנו בבל.
> ירמיהו מג ד: ולא שמע יוחנן בן קרח וכל שרי החילים וכל העם בקול יהוה:  לשבת בארץ יהודה.
> ירמיהו מג ה: ויקח יוחנן בן קרח וכל שרי החילים את כל שארית יהודה אשר שבו מכל הגוים אשר נדחו שם לגור בארץ יהודה.
> ירמיהו מג ו: את הגברים ואת הנשים ואת הטף ואת בנות המלך ואת כל הנפש אשר הניח נבוזראדן רב טבחים את גדליהו בן אחיקם בן שפן; ואת ירמיהו הנביא ואת ברוך בן נריהו.
> ירמיהו מג ז: ויבאו ארץ מצרים כי לא שמעו בקול יהוה; ויבאו עד תחפנחס.
> ירמיהו מג ח: ויהי דבר יהוה אל ירמיהו בתחפנחס לאמר.
> ירמיהו מג ט: קח בידך אבנים גדלות וטמנתם במלט במלבן אשר בפתח בית פרעה בתחפנחס לעיני אנשים יהודים.
> ירמיהו מג י: ואמרת אליהם כה אמר יהוה צבאות אלהי ישראל הנני שלח ולקחתי את נבוכדראצר מלך בבל עבדי ושמתי כסאו ממעל לאבנים האלה אשר טמנתי; ונטה את שפרורו (שפרירו) עליהם.
> ירמיהו מג יא: ובאה (ובא) והכה את ארץ מצרים אשר למות למות ואשר לשבי לשבי ואשר לחרב לחרב.
> ירמיהו מג יב: והצתי אש בבתי אלהי מצרים ושרפם ושבם; ועטה את ארץ מצרים כאשר יעטה הרעה את בגדו ויצא משם בשלום.
> ירמיהו מג יג: ושבר את מצבות בית שמש אשר בארץ מצרים; ואת בתי אלהי מצרים ישרף באש.
> ירמיהו מד א: הדבר אשר היה אל ירמיהו אל כל היהודים הישבים בארץ מצרים הישבים במגדל ובתחפנחס ובנף ובארץ פתרוס לאמר.
> ירמיהו מד ב: כה אמר יהוה צבאות אלהי ישראל אתם ראיתם את כל הרעה אשר הבאתי על ירושלם ועל כל ערי יהודה; והנם חרבה היום הזה ואין בהם יושב.
> ירמיהו מד ג: מפני רעתם אשר עשו להכעסני ללכת לקטר לעבד לאלהים אחרים אשר לא ידעום המה אתם ואבתיכם.
> ירמיהו מד ד: ואשלח אליכם את כל עבדי הנביאים השכים ושלח לאמר:  אל נא תעשו את דבר התעבה הזאת אשר שנאתי.
> ירמיהו מד ה: ולא שמעו ולא הטו את אזנם לשוב מרעתם לבלתי קטר לאלהים אחרים.
> ירמיהו מד ו: ותתך חמתי ואפי ותבער בערי יהודה ובחצות ירושלם; ותהיינה לחרבה לשממה כיום הזה.
> ירמיהו מד ז: ועתה כה אמר יהוה אלהי צבאות אלהי ישראל למה אתם עשים רעה גדולה אל נפשתכם להכרית לכם איש ואשה עולל ויונק מתוך יהודה לבלתי הותיר לכם שארית.
> ירמיהו מד ח: להכעסני במעשי ידיכם לקטר לאלהים אחרים בארץ מצרים אשר אתם באים לגור שם למען הכרית לכם ולמען היותכם לקללה ולחרפה בכל גוי הארץ.
> ירמיהו מד ט: השכחתם את רעות אבותיכם ואת רעות מלכי יהודה ואת רעות נשיו ואת רעתכם ואת רעת נשיכם אשר עשו בארץ יהודה ובחצות ירושלם.
> ירמיהו מד י: לא דכאו עד היום הזה; ולא יראו ולא הלכו בתורתי ובחקתי אשר נתתי לפניכם ולפני אבותיכם.
> ירמיהו מד יא: לכן כה אמר יהוה צבאות אלהי ישראל הנני שם פני בכם לרעה ולהכרית את כל יהודה.
> ירמיהו מד יב: ולקחתי את שארית יהודה אשר שמו פניהם לבוא ארץ מצרים לגור שם ותמו כל בארץ מצרים יפלו בחרב ברעב יתמו מקטן ועד גדול בחרב וברעב ימתו; והיו לאלה לשמה ולקללה ולחרפה.
> ירמיהו מד יג: ופקדתי על היושבים בארץ מצרים כאשר פקדתי על ירושלם בחרב ברעב ובדבר.
> ירמיהו מד יד: ולא יהיה פליט ושריד לשארית יהודה הבאים לגור שם בארץ מצרים; ולשוב ארץ יהודה אשר המה מנשאים את נפשם לשוב לשבת שם כי לא ישובו כי אם פלטים.
> ירמיהו מד טו: ויענו את ירמיהו כל האנשים הידעים כי מקטרות נשיהם לאלהים אחרים וכל הנשים העמדות קהל גדול; וכל העם הישבים בארץ מצרים בפתרוס לאמר.
> ירמיהו מד טז: הדבר אשר דברת אלינו בשם יהוה איננו שמעים אליך.
> ירמיהו מד יז: כי עשה נעשה את כל הדבר אשר יצא מפינו לקטר למלכת השמים והסיך לה נסכים כאשר עשינו אנחנו ואבתינו מלכינו ושרינו בערי יהודה ובחצות ירושלם; ונשבע לחם ונהיה טובים ורעה לא ראינו.
> ירמיהו מד יח: ומן אז חדלנו לקטר למלכת השמים והסך לה נסכים חסרנו כל; ובחרב וברעב תמנו.
> ירמיהו מד יט: וכי אנחנו מקטרים למלכת השמים ולהסך לה נסכים; המבלעדי אנשינו עשינו לה כונים להעצבה והסך לה נסכים.
> ירמיהו מד כ: ויאמר ירמיהו אל כל העם על הגברים ועל הנשים ועל כל העם הענים אתו דבר לאמר.
> ירמיהו מד כא: הלוא את הקטר אשר קטרתם בערי יהודה ובחצות ירושלם אתם ואבותיכם מלכיכם ושריכם ועם הארץ:  אתם זכר יהוה ותעלה על לבו.
> ירמיהו מד כב: ולא יוכל יהוה עוד לשאת מפני רע מעלליכם מפני התועבת אשר עשיתם; ותהי ארצכם לחרבה ולשמה ולקללה מאין יושב כהיום הזה.
> ירמיהו מד כג: מפני אשר קטרתם ואשר חטאתם ליהוה ולא שמעתם בקול יהוה ובתרתו ובחקתיו ובעדותיו לא הלכתם; על כן קראת אתכם הרעה הזאת כיום הזה.
> ירמיהו מד כד: ויאמר ירמיהו אל כל העם ואל כל הנשים:  שמעו דבר יהוה כל יהודה אשר בארץ מצרים.
> ירמיהו מד כה: כה אמר יהוה צבאות אלהי ישראל לאמר אתם ונשיכם ותדברנה בפיכם ובידיכם מלאתם לאמר עשה נעשה את נדרינו אשר נדרנו לקטר למלכת השמים ולהסך לה נסכים; הקים תקימנה את נדריכם ועשה תעשינה את נדריכם.
> ירמיהו מד כו: לכן שמעו דבר יהוה כל יהודה הישבים בארץ מצרים:  הנני נשבעתי בשמי הגדול אמר יהוה אם יהיה עוד שמי נקרא בפי כל איש יהודה אמר חי אדני יהוה בכל ארץ מצרים.
> ירמיהו מד כז: הנני שקד עליהם לרעה ולא לטובה; ותמו כל איש יהודה אשר בארץ מצרים בחרב וברעב עד כלותם.
> ירמיהו מד כח: ופליטי חרב ישבון מן ארץ מצרים ארץ יהודה מתי מספר; וידעו כל שארית יהודה הבאים לארץ מצרים לגור שם דבר מי יקום ממני ומהם.
> ירמיהו מד כט: וזאת לכם האות נאם יהוה כי פקד אני עליכם במקום הזה למען תדעו כי קום יקומו דברי עליכם לרעה.
> ירמיהו מד ל: כה אמר יהוה הנני נתן את פרעה חפרע מלך מצרים ביד איביו וביד מבקשי נפשו:  כאשר נתתי את צדקיהו מלך יהודה ביד נבוכדראצר מלך בבל איבו ומבקש נפשו.
> ירמיהו מה א: הדבר אשר דבר ירמיהו הנביא אל ברוך בן נריה בכתבו את הדברים האלה על ספר מפי ירמיהו בשנה הרבעית ליהויקים בן יאשיהו מלך יהודה לאמר.
> ירמיהו מה ב: כה אמר יהוה אלהי ישראל עליך ברוך.
> ירמיהו מה ג: אמרת אוי נא לי כי יסף יהוה יגון על מכאבי; יגעתי באנחתי ומנוחה לא מצאתי.
> ירמיהו מה ד: כה תאמר אליו כה אמר יהוה הנה אשר בניתי אני הרס ואת אשר נטעתי אני נתש; ואת כל הארץ היא.
> ירמיהו מה ה: ואתה תבקש לך גדלות אל תבקש:  כי הנני מביא רעה על כל בשר נאם יהוה ונתתי לך את נפשך לשלל על כל המקמות אשר תלך שם.
> ירמיהו מו א: אשר היה דבר יהוה אל ירמיהו הנביא על הגוים.
> ירמיהו מו ב: למצרים על חיל פרעה נכו מלך מצרים אשר היה על נהר פרת בכרכמש אשר הכה נבוכדראצר מלך בבל בשנת הרביעית ליהויקים בן יאשיהו מלך יהודה.
> ירמיהו מו ג: ערכו מגן וצנה וגשו למלחמה.
> ירמיהו מו ד: אסרו הסוסים ועלו הפרשים והתיצבו בכובעים; מרקו הרמחים לבשו הסרינת.
> ירמיהו מו ה: מדוע ראיתי המה חתים נסגים אחור וגבוריהם יכתו ומנוס נסו ולא הפנו מגור מסביב נאם יהוה.
> ירמיהו מו ו: אל ינוס הקל ואל ימלט הגבור; צפונה על יד נהר פרת כשלו ונפלו.
> ירמיהו מו ז: מי זה כיאר יעלה; כנהרות יתגעשו מימיו.
> ירמיהו מו ח: מצרים כיאר יעלה וכנהרות יתגעשו מים; ויאמר אעלה אכסה ארץ אבידה עיר וישבי בה.
> ירמיהו מו ט: עלו הסוסים והתהללו הרכב ויצאו הגבורים כוש ופוט תפשי מגן ולודים תפשי דרכי קשת.
> ירמיהו מו י: והיום ההוא לאדני יהוה צבאות יום נקמה להנקם מצריו ואכלה חרב ושבעה ורותה מדמם:  כי זבח לאדני יהוה צבאות בארץ צפון אל נהר פרת.
> ירמיהו מו יא: עלי גלעד וקחי צרי בתולת בת מצרים; לשוא הרביתי (הרבית) רפאות תעלה אין לך.
> ירמיהו מו יב: שמעו גוים קלונך וצוחתך מלאה הארץ:  כי גבור בגבור כשלו יחדיו נפלו שניהם.
> ירמיהו מו יג: הדבר אשר דבר יהוה אל ירמיהו הנביא לבוא נבוכדראצר מלך בבל להכות את ארץ מצרים.
> ירמיהו מו יד: הגידו במצרים והשמיעו במגדול והשמיעו בנף ובתחפנחס; אמרו התיצב והכן לך כי אכלה חרב סביביך.
> ירמיהו מו טו: מדוע נסחף אביריך:  לא עמד כי יהוה הדפו.
> ירמיהו מו טז: הרבה כושל; גם נפל איש אל רעהו ויאמרו קומה ונשבה אל עמנו ואל ארץ מולדתנו מפני חרב היונה.
> ירמיהו מו יז: קראו שם פרעה מלך מצרים שאון העביר המועד.
> ירמיהו מו יח: חי אני נאם המלך יהוה צבאות שמו:  כי כתבור בהרים וככרמל בים יבוא.
> ירמיהו מו יט: כלי גולה עשי לך יושבת בת מצרים:  כי נף לשמה תהיה ונצתה מאין יושב.
> ירמיהו מו כ: עגלה יפה פיה מצרים; קרץ מצפון בא בא.
> ירמיהו מו כא: גם שכריה בקרבה כעגלי מרבק כי גם המה הפנו נסו יחדיו לא עמדו:  כי יום אידם בא עליהם עת פקדתם.
> ירמיהו מו כב: קולה כנחש ילך:  כי בחיל ילכו ובקרדמות באו לה כחטבי עצים.
> ירמיהו מו כג: כרתו יערה נאם יהוה כי לא יחקר:  כי רבו מארבה ואין להם מספר.
> ירמיהו מו כד: הבישה בת מצרים; נתנה ביד עם צפון.
> ירמיהו מו כה: אמר יהוה צבאות אלהי ישראל הנני פוקד אל אמון מנא ועל פרעה ועל מצרים ועל אלהיה ועל מלכיה; ועל פרעה ועל הבטחים בו.
> ירמיהו מו כו: ונתתים ביד מבקשי נפשם וביד נבוכדראצר מלך בבל וביד עבדיו; ואחרי כן תשכן כימי קדם נאם יהוה.
> ירמיהו מו כז: ואתה אל תירא עבדי יעקב ואל תחת ישראל כי הנני מושעך מרחוק ואת זרעך מארץ שבים; ושב יעקוב ושקט ושאנן ואין מחריד.
> ירמיהו מו כח: אתה אל תירא עבדי יעקב נאם יהוה כי אתך אני:  כי אעשה כלה בכל הגוים אשר הדחתיך שמה ואתך לא אעשה כלה ויסרתיך למשפט ונקה לא אנקך.
> ירמיהו מז א: אשר היה דבר יהוה אל ירמיהו הנביא אל פלשתים בטרם יכה פרעה את עזה.
> ירמיהו מז ב: כה אמר יהוה הנה מים עלים מצפון והיו לנחל שוטף וישטפו ארץ ומלואה עיר וישבי בה; וזעקו האדם והילל כל יושב הארץ.
> ירמיהו מז ג: מקול שעטת פרסות אביריו מרעש לרכבו המון גלגליו לא הפנו אבות אל בנים מרפיון ידים.
> ירמיהו מז ד: על היום הבא לשדוד את כל פלשתים להכרית לצר ולצידון כל שריד עזר:  כי שדד יהוה את פלשתים שארית אי כפתור.
> ירמיהו מז ה: באה קרחה אל עזה נדמתה אשקלון שארית עמקם; עד מתי תתגודדי.
> ירמיהו מז ו: הוי חרב ליהוה עד אנה לא תשקטי; האספי אל תערך הרגעי ודמי.
> ירמיהו מז ז: איך תשקטי ויהוה צוה לה:  אל אשקלון ואל חוף הים שם יעדה.
> ירמיהו מח א: למואב כה אמר יהוה צבאות אלהי ישראל הוי אל נבו כי שדדה הבישה נלכדה קריתים; הבישה המשגב וחתה.
> ירמיהו מח ב: אין עוד תהלת מואב בחשבון חשבו עליה רעה לכו ונכריתנה מגוי; גם מדמן תדמי אחריך תלך חרב.
> ירמיהו מח ג: קול צעקה מחרונים שד ושבר גדול.
> ירמיהו מח ד: נשברה מואב; השמיעו זעקה צעוריה (צעיריה).
> ירמיהו מח ה: כי מעלה הלחות (הלחית) בבכי יעלה בכי:  כי במורד חורנים צרי צעקת שבר שמעו.
> ירמיהו מח ו: נסו מלטו נפשכם; ותהיינה כערוער במדבר.
> ירמיהו מח ז: כי יען בטחך במעשיך ובאוצרותיך גם את תלכדי; ויצא כמיש (כמוש) בגולה כהניו ושריו יחד (יחדו).
> ירמיהו מח ח: ויבא שדד אל כל עיר ועיר לא תמלט ואבד העמק ונשמד המישר אשר אמר יהוה.
> ירמיהו מח ט: תנו ציץ למואב כי נצא תצא; ועריה לשמה תהיינה מאין יושב בהן.
> ירמיהו מח י: ארור עשה מלאכת יהוה רמיה; וארור מנע חרבו מדם.
> ירמיהו מח יא: שאנן מואב מנעוריו ושקט הוא אל שמריו ולא הורק מכלי אל כלי ובגולה לא הלך; על כן עמד טעמו בו וריחו לא נמר.
> ירמיהו מח יב: לכן הנה ימים באים נאם יהוה ושלחתי לו צעים וצעהו; וכליו יריקו ונבליהם ינפצו.
> ירמיהו מח יג: ובש מואב מכמוש כאשר בשו בית ישראל מבית אל מבטחם.
> ירמיהו מח יד: איך תאמרו גבורים אנחנו; ואנשי חיל למלחמה.
> ירמיהו מח טו: שדד מואב ועריה עלה ומבחר בחוריו ירדו לטבח:  נאם המלך יהוה צבאות שמו.
> ירמיהו מח טז: קרוב איד מואב לבוא; ורעתו מהרה מאד.
> ירמיהו מח יז: נדו לו כל סביביו וכל ידעי שמו; אמרו איכה נשבר מטה עז מקל תפארה.
> ירמיהו מח יח: רדי מכבוד ישבי (ושבי) בצמא ישבת בת דיבון:  כי שדד מואב עלה בך שחת מבצריך.
> ירמיהו מח יט: אל דרך עמדי וצפי יושבת ערוער; שאלי נס ונמלטה אמרי מה נהיתה.
> ירמיהו מח כ: הביש מואב כי חתה הילילי (הילילו) וזעקי (וזעקו); הגידו בארנון כי שדד מואב.
> ירמיהו מח כא: ומשפט בא אל ארץ המישר אל חלון ואל יהצה ועל מופעת (מיפעת).
> ירמיהו מח כב: ועל דיבון ועל נבו ועל בית דבלתים.
> ירמיהו מח כג: ועל קריתים ועל בית גמול ועל בית מעון.
> ירמיהו מח כד: ועל קריות ועל בצרה; ועל כל ערי ארץ מואב הרחקות והקרבות.
> ירמיהו מח כה: נגדעה קרן מואב וזרעו נשברה נאם יהוה.
> ירמיהו מח כו: השכירהו כי על יהוה הגדיל; וספק מואב בקיאו והיה לשחק גם הוא.
> ירמיהו מח כז: ואם לוא השחק היה לך ישראל אם בגנבים נמצאה (נמצא):  כי מדי דבריך בו תתנודד.
> ירמיהו מח כח: עזבו ערים ושכנו בסלע ישבי מואב; והיו כיונה תקנן בעברי פי פחת.
> ירמיהו מח כט: שמענו גאון מואב גאה מאד:  גבהו וגאונו וגאותו ורם לבו.
> ירמיהו מח ל: אני ידעתי נאם יהוה עברתו ולא כן; בדיו לא כן עשו.
> ירמיהו מח לא: על כן על מואב איליל ולמואב כלה אזעק:  אל אנשי קיר חרש יהגה.
> ירמיהו מח לב: מבכי יעזר אבכה לך הגפן שבמה נטישתיך עברו ים עד ים יעזר נגעו על קיצך ועל בצירך שדד נפל.
> ירמיהו מח לג: ונאספה שמחה וגיל מכרמל ומארץ מואב; ויין מיקבים השבתי לא ידרך הידד הידד לא הידד.
> ירמיהו מח לד: מזעקת חשבון עד אלעלה עד יהץ נתנו קולם מצער עד חרנים עגלת שלשיה:  כי גם מי נמרים למשמות יהיו.
> ירמיהו מח לה: והשבתי למואב נאם יהוה מעלה במה ומקטיר לאלהיו.
> ירמיהו מח לו: על כן לבי למואב כחללים יהמה ולבי אל אנשי קיר חרש כחלילים יהמה; על כן יתרת עשה אבדו.
> ירמיהו מח לז: כי כל ראש קרחה וכל זקן גרעה; על כל ידים גדדת ועל מתנים שק.
> ירמיהו מח לח: על כל גגות מואב וברחבתיה כלה מספד:  כי שברתי את מואב ככלי אין חפץ בו נאם יהוה.
> ירמיהו מח לט: איך חתה הילילו איך הפנה ערף מואב בוש; והיה מואב לשחק ולמחתה לכל סביביו.
> ירמיהו מח מ: כי כה אמר יהוה הנה כנשר ידאה; ופרש כנפיו אל מואב.
> ירמיהו מח מא: נלכדה הקריות והמצדות נתפשה; והיה לב גבורי מואב ביום ההוא כלב אשה מצרה.
> ירמיהו מח מב: ונשמד מואב מעם:  כי על יהוה הגדיל.
> ירמיהו מח מג: פחד ופחת ופח עליך יושב מואב נאם יהוה.
> ירמיהו מח מד: הניס (הנס) מפני הפחד יפל אל הפחת והעלה מן הפחת ילכד בפח:  כי אביא אליה אל מואב שנת פקדתם נאם יהוה.
> ירמיהו מח מה: בצל חשבון עמדו מכח נסים:  כי אש יצא מחשבון ולהבה מבין סיחון ותאכל פאת מואב וקדקד בני שאון.
> ירמיהו מח מו: אוי לך מואב אבד עם כמוש:  כי לקחו בניך בשבי ובנתיך בשביה.
> ירמיהו מח מז: ושבתי שבות מואב באחרית הימים נאם יהוה; עד הנה משפט מואב.
> ירמיהו מט א: לבני עמון כה אמר יהוה הבנים אין לישראל אם יורש אין לו מדוע ירש מלכם את גד ועמו בעריו ישב.
> ירמיהו מט ב: לכן הנה ימים באים נאם יהוה והשמעתי אל רבת בני עמון תרועת מלחמה והיתה לתל שממה ובנתיה באש תצתנה; וירש ישראל את ירשיו אמר יהוה.
> ירמיהו מט ג: הילילי חשבון כי שדדה עי צעקנה בנות רבה חגרנה שקים ספדנה והתשוטטנה בגדרות:  כי מלכם בגולה ילך כהניו ושריו יחדיו.
> ירמיהו מט ד: מה תתהללי בעמקים זב עמקך הבת השובבה; הבטחה באצרתיה מי יבוא אלי.
> ירמיהו מט ה: הנני מביא עליך פחד נאם אדני יהוה צבאות מכל סביביך; ונדחתם איש לפניו ואין מקבץ לנדד.
> ירמיהו מט ו: ואחרי כן אשיב את שבות בני עמון נאם יהוה.
> ירמיהו מט ז: לאדום כה אמר יהוה צבאות האין עוד חכמה בתימן; אבדה עצה מבנים נסרחה חכמתם.
> ירמיהו מט ח: נסו הפנו העמיקו לשבת ישבי דדן:  כי איד עשו הבאתי עליו עת פקדתיו.
> ירמיהו מט ט: אם בצרים באו לך לא ישארו עוללות; אם גנבים בלילה השחיתו דים.
> ירמיהו מט י: כי אני חשפתי את עשו גליתי את מסתריו ונחבה לא יוכל; שדד זרעו ואחיו ושכניו ואיננו.
> ירמיהו מט יא: עזבה יתמיך אני אחיה; ואלמנותיך עלי תבטחו.
> ירמיהו מט יב: כי כה אמר יהוה הנה אשר אין משפטם לשתות הכוס שתו ישתו ואתה הוא נקה תנקה:  לא תנקה כי שתה תשתה.
> ירמיהו מט יג: כי בי נשבעתי נאם יהוה כי לשמה לחרפה לחרב ולקללה תהיה בצרה; וכל עריה תהיינה לחרבות עולם.
> ירמיהו מט יד: שמועה שמעתי מאת יהוה וציר בגוים שלוח; התקבצו ובאו עליה וקומו למלחמה.
> ירמיהו מט טו: כי הנה קטן נתתיך בגוים בזוי באדם.
> ירמיהו מט טז: תפלצתך השיא אתך זדון לבך שכני בחגוי הסלע תפשי מרום גבעה:  כי תגביה כנשר קנך משם אורידך נאם יהוה.
> ירמיהו מט יז: והיתה אדום לשמה; כל עבר עליה ישם וישרק על כל מכותה.
> ירמיהו מט יח: כמהפכת סדם ועמרה ושכניה אמר יהוה; לא ישב שם איש ולא יגור בה בן אדם.
> ירמיהו מט יט: הנה כאריה יעלה מגאון הירדן אל נוה איתן כי ארגיעה אריצנו מעליה ומי בחור אליה אפקד:  כי מי כמוני ומי יעידני ומי זה רעה אשר יעמד לפני.
> ירמיהו מט כ: לכן שמעו עצת יהוה אשר יעץ אל אדום ומחשבותיו אשר חשב אל ישבי תימן:  אם לוא יסחבום צעירי הצאן אם לא ישים עליהם נוהם.
> ירמיהו מט כא: מקול נפלם רעשה הארץ:  צעקה בים סוף נשמע קולה.
> ירמיהו מט כב: הנה כנשר יעלה וידאה ויפרש כנפיו על בצרה; והיה לב גבורי אדום ביום ההוא כלב אשה מצרה.
> ירמיהו מט כג: לדמשק בושה חמת וארפד כי שמעה רעה שמעו נמגו; בים דאגה השקט לא יוכל.
> ירמיהו מט כד: רפתה דמשק הפנתה לנוס ורטט החזיקה; צרה וחבלים אחזתה כיולדה.
> ירמיהו מט כה: איך לא עזבה עיר תהלה (תהלת) קרית משושי.
> ירמיהו מט כו: לכן יפלו בחוריה ברחבתיה; וכל אנשי המלחמה ידמו ביום ההוא נאם יהוה צבאות.
> ירמיהו מט כז: והצתי אש בחומת דמשק; ואכלה ארמנות בן הדד.
> ירמיהו מט כח: לקדר ולממלכות חצור אשר הכה נבוכדראצור (נבוכדראצר) מלך בבל כה אמר יהוה:  קומו עלו אל קדר ושדדו את בני קדם.
> ירמיהו מט כט: אהליהם וצאנם יקחו יריעותיהם וכל כליהם וגמליהם ישאו להם; וקראו עליהם מגור מסביב.
> ירמיהו מט ל: נסו נדו מאד העמיקו לשבת ישבי חצור נאם יהוה:  כי יעץ עליכם נבוכדראצר מלך בבל עצה וחשב עליהם (עליכם) מחשבה.
> ירמיהו מט לא: קומו עלו אל גוי שליו יושב לבטח נאם יהוה; לא דלתים ולא בריח לו בדד ישכנו.
> ירמיהו מט לב: והיו גמליהם לבז והמון מקניהם לשלל וזרתים לכל רוח קצוצי פאה; ומכל עבריו אביא את אידם נאם יהוה.
> ירמיהו מט לג: והיתה חצור למעון תנים שממה עד עולם:  לא ישב שם איש ולא יגור בה בן אדם.
> ירמיהו מט לד: אשר היה דבר יהוה אל ירמיהו הנביא אל עילם:  בראשית מלכות צדקיה מלך יהודה לאמר.
> ירמיהו מט לה: כה אמר יהוה צבאות הנני שבר את קשת עילם ראשית גבורתם.
> ירמיהו מט לו: והבאתי אל עילם ארבע רוחות מארבע קצות השמים וזרתים לכל הרחות האלה; ולא יהיה הגוי אשר לא יבוא שם נדחי עולם (עילם).
> ירמיהו מט לז: והחתתי את עילם לפני איביהם ולפני מבקשי נפשם והבאתי עליהם רעה את חרון אפי נאם יהוה; ושלחתי אחריהם את החרב עד כלותי אותם.
> ירמיהו מט לח: ושמתי כסאי בעילם; והאבדתי משם מלך ושרים נאם יהוה.
> ירמיהו מט לט: והיה באחרית הימים אשוב (אשיב) את שבית (שבות) עילם נאם יהוה.
> ירמיהו נ א: הדבר אשר דבר יהוה אל בבל אל ארץ כשדים:  ביד ירמיהו הנביא.
> ירמיהו נ ב: הגידו בגוים והשמיעו ושאו נס השמיעו אל תכחדו; אמרו נלכדה בבל הביש בל חת מרדך הבישו עצביה חתו גלוליה.
> ירמיהו נ ג: כי עלה עליה גוי מצפון הוא ישית את ארצה לשמה ולא יהיה יושב בה:  מאדם ועד בהמה נדו הלכו.
> ירמיהו נ ד: בימים ההמה ובעת ההיא נאם יהוה יבאו בני ישראל המה ובני יהודה יחדו; הלוך ובכו ילכו ואת יהוה אלהיהם יבקשו.
> ירמיהו נ ה: ציון ישאלו דרך הנה פניהם; באו ונלוו אל יהוה ברית עולם לא תשכח.
> ירמיהו נ ו: צאן אבדות היה (היו) עמי רעיהם התעום הרים שובבים (שובבום); מהר אל גבעה הלכו שכחו רבצם.
> ירמיהו נ ז: כל מוצאיהם אכלום וצריהם אמרו לא נאשם; תחת אשר חטאו ליהוה נוה צדק ומקוה אבותיהם יהוה.
> ירמיהו נ ח: נדו מתוך בבל ומארץ כשדים יצאו (צאו); והיו כעתודים לפני צאן.
> ירמיהו נ ט: כי הנה אנכי מעיר ומעלה על בבל קהל גוים גדלים מארץ צפון וערכו לה משם תלכד; חציו כגבור משכיל לא ישוב ריקם.
> ירמיהו נ י: והיתה כשדים לשלל:  כל שלליה ישבעו נאם יהוה.
> ירמיהו נ יא: כי תשמחי (תשמחו) כי תעלזי (תעלזו) שסי נחלתי:  כי תפושי (תפושו) כעגלה דשה ותצהלי (ותצהלו) כאברים.
> ירמיהו נ יב: בושה אמכם מאד חפרה יולדתכם; הנה אחרית גוים מדבר ציה וערבה.
> ירמיהו נ יג: מקצף יהוה לא תשב והיתה שממה כלה; כל עבר על בבל ישם וישרק על כל מכותיה.
> ירמיהו נ יד: ערכו על בבל סביב כל דרכי קשת ידו אליה אל תחמלו אל חץ:  כי ליהוה חטאה.
> ירמיהו נ טו: הריעו עליה סביב נתנה ידה נפלו אשויתיה (אשיותיה) נהרסו חומותיה:  כי נקמת יהוה היא הנקמו בה כאשר עשתה עשו לה.
> ירמיהו נ טז: כרתו זורע מבבל ותפש מגל בעת קציר מפני חרב היונה איש אל עמו יפנו ואיש לארצו ינסו.
> ירמיהו נ יז: שה פזורה ישראל אריות הדיחו; הראשון אכלו מלך אשור וזה האחרון עצמו נבוכדראצר מלך בבל.
> ירמיהו נ יח: לכן כה אמר יהוה צבאות אלהי ישראל הנני פקד אל מלך בבל ואל ארצו כאשר פקדתי אל מלך אשור.
> ירמיהו נ יט: ושבבתי את ישראל אל נוהו ורעה הכרמל והבשן; ובהר אפרים והגלעד תשבע נפשו.
> ירמיהו נ כ: בימים ההם ובעת ההיא נאם יהוה יבקש את עון ישראל ואיננו ואת חטאת יהודה ולא תמצאינה:  כי אסלח לאשר אשאיר.
> ירמיהו נ כא: על הארץ מרתים עלה עליה ואל יושבי פקוד; חרב והחרם אחריהם נאם יהוה ועשה ככל אשר צויתיך.
> ירמיהו נ כב: קול מלחמה בארץ ושבר גדול.
> ירמיהו נ כג: איך נגדע וישבר פטיש כל הארץ; איך היתה לשמה בבל בגוים.
> ירמיהו נ כד: יקשתי לך וגם נלכדת בבל ואת לא ידעת; נמצאת וגם נתפשת כי ביהוה התגרית.
> ירמיהו נ כה: פתח יהוה את אוצרו ויוצא את כלי זעמו:  כי מלאכה היא לאדני יהוה צבאות בארץ כשדים.
> ירמיהו נ כו: באו לה מקץ פתחו מאבסיה סלוה כמו ערמים והחרימוה; אל תהי לה שארית.
> ירמיהו נ כז: חרבו כל פריה ירדו לטבח; הוי עליהם כי בא יומם עת פקדתם.
> ירמיהו נ כח: קול נסים ופלטים מארץ בבל:  להגיד בציון את נקמת יהוה אלהינו נקמת היכלו.
> ירמיהו נ כט: השמיעו אל בבל רבים כל דרכי קשת חנו עליה סביב אל יהי   (לה) פליטה שלמו לה כפעלה ככל אשר עשתה עשו לה:  כי אל יהוה זדה אל קדוש ישראל.
> ירמיהו נ ל: לכן יפלו בחוריה ברחבתיה; וכל אנשי מלחמתה ידמו ביום ההוא נאם יהוה.
> ירמיהו נ לא: הנני אליך זדון נאם אדני יהוה צבאות:  כי בא יומך עת פקדתיך.
> ירמיהו נ לב: וכשל זדון ונפל ואין לו מקים; והצתי אש בעריו ואכלה כל סביבתיו.
> ירמיהו נ לג: כה אמר יהוה צבאות עשוקים בני ישראל ובני יהודה יחדו; וכל שביהם החזיקו בם מאנו שלחם.
> ירמיהו נ לד: גאלם חזק יהוה צבאות שמו ריב יריב את ריבם:  למען הרגיע את הארץ והרגיז לישבי בבל.
> ירמיהו נ לה: חרב על כשדים נאם יהוה ואל ישבי בבל ואל שריה ואל חכמיה.
> ירמיהו נ לו: חרב אל הבדים ונאלו; חרב אל גבוריה וחתו.
> ירמיהו נ לז: חרב אל סוסיו ואל רכבו ואל כל הערב אשר בתוכה והיו לנשים; חרב אל אוצרתיה ובזזו.
> ירמיהו נ לח: חרב אל מימיה ויבשו:  כי ארץ פסלים היא ובאימים יתהללו.
> ירמיהו נ לט: לכן ישבו ציים את איים וישבו בה בנות יענה; ולא תשב עוד לנצח ולא תשכון עד דור ודר.
> ירמיהו נ מ: כמהפכת אלהים את סדם ואת עמרה ואת שכניה נאם יהוה:  לא ישב שם איש ולא יגור בה בן אדם.
> ירמיהו נ מא: הנה עם בא מצפון; וגוי גדול ומלכים רבים יערו מירכתי ארץ.
> ירמיהו נ מב: קשת וכידן יחזיקו אכזרי המה ולא ירחמו קולם כים יהמה ועל סוסים ירכבו; ערוך כאיש למלחמה עליך בת בבל.
> ירמיהו נ מג: שמע מלך בבל את שמעם ורפו ידיו; צרה החזיקתהו חיל כיולדה.
> ירמיהו נ מד: הנה כאריה יעלה מגאון הירדן אל נוה איתן כי ארגעה ארוצם (אריצם) מעליה ומי בחור אליה אפקד:  כי מי כמוני ומי יועדני ומי זה רעה אשר יעמד לפני.
> ירמיהו נ מה: לכן שמעו עצת יהוה אשר יעץ אל בבל ומחשבותיו אשר חשב אל ארץ כשדים:  אם לא יסחבום צעירי הצאן אם לא ישים עליהם נוה.
> ירמיהו נ מו: מקול נתפשה בבל נרעשה הארץ; וזעקה בגוים נשמע.
> ירמיהו נא א: כה אמר יהוה הנני מעיר על בבל ואל ישבי לב קמי רוח משחית.
> ירמיהו נא ב: ושלחתי לבבל זרים וזרוה ויבקקו את ארצה:  כי היו עליה מסביב ביום רעה.
> ירמיהו נא ג: אל ידרך ידרך (  ) הדרך קשתו ואל יתעל בסרינו; ואל תחמלו אל בחריה החרימו כל צבאה.
> ירמיהו נא ד: ונפלו חללים בארץ כשדים; ומדקרים בחוצותיה.
> ירמיהו נא ה: כי לא אלמן ישראל ויהודה מאלהיו מיהוה צבאות:  כי ארצם מלאה אשם מקדוש ישראל.
> ירמיהו נא ו: נסו מתוך בבל ומלטו איש נפשו אל תדמו בעונה:  כי עת נקמה היא ליהוה גמול הוא משלם לה.
> ירמיהו נא ז: כוס זהב בבל ביד יהוה משכרת כל הארץ:  מיינה שתו גוים על כן יתהללו גוים.
> ירמיהו נא ח: פתאם נפלה בבל ותשבר; הילילו עליה קחו צרי למכאובה אולי תרפא.
> ירמיהו נא ט: רפאנו את בבל ולא נרפתה עזבוה ונלך איש לארצו:  כי נגע אל השמים משפטה ונשא עד שחקים.
> ירמיהו נא י: הוציא יהוה את צדקתינו; באו ונספרה בציון את מעשה יהוה אלהינו.
> ירמיהו נא יא: הברו החצים מלאו השלטים העיר יהוה את רוח מלכי מדי כי על בבל מזמתו להשחיתה:  כי נקמת יהוה היא נקמת היכלו.
> ירמיהו נא יב: אל חומת בבל שאו נס החזיקו המשמר הקימו שמרים הכינו הארבים:  כי גם זמם יהוה גם עשה את אשר דבר אל ישבי בבל.
> ירמיהו נא יג: שכנתי (שכנת) על מים רבים רבת אוצרת; בא קצך אמת בצעך.
> ירמיהו נא יד: נשבע יהוה צבאות בנפשו:  כי אם מלאתיך אדם כילק וענו עליך הידד.
> ירמיהו נא טו: עשה ארץ בכחו מכין תבל בחכמתו; ובתבונתו נטה שמים.
> ירמיהו נא טז: לקול תתו המון מים בשמים ויעל נשאים מקצה ארץ; ברקים למטר עשה ויוצא רוח מאצרתיו.
> ירמיהו נא יז: נבער כל אדם מדעת הביש כל צרף מפסל:  כי שקר נסכו ולא רוח בם.
> ירמיהו נא יח: הבל המה מעשה תעתעים; בעת פקדתם יאבדו.
> ירמיהו נא יט: לא כאלה חלק יעקוב כי יוצר הכל הוא ושבט נחלתו:  יהוה צבאות שמו.
> ירמיהו נא כ: מפץ אתה לי כלי מלחמה; ונפצתי בך גוים והשחתי בך ממלכות.
> ירמיהו נא כא: ונפצתי בך סוס ורכבו; ונפצתי בך רכב ורכבו.
> ירמיהו נא כב: ונפצתי בך איש ואשה ונפצתי בך זקן ונער; ונפצתי בך בחור ובתולה.
> ירמיהו נא כג: ונפצתי בך רעה ועדרו ונפצתי בך אכר וצמדו; ונפצתי בך פחות וסגנים.
> ירמיהו נא כד: ושלמתי לבבל ולכל יושבי כשדים את כל רעתם אשר עשו בציון לעיניכם:  נאם יהוה.
> ירמיהו נא כה: הנני אליך הר המשחית נאם יהוה המשחית את כל הארץ; ונטיתי את ידי עליך וגלגלתיך מן הסלעים ונתתיך להר שרפה.
> ירמיהו נא כו: ולא יקחו ממך אבן לפנה ואבן למוסדות:  כי שממות עולם תהיה נאם יהוה.
> ירמיהו נא כז: שאו נס בארץ תקעו שופר בגוים קדשו עליה גוים השמיעו עליה ממלכות אררט מני ואשכנז; פקדו עליה טפסר העלו סוס כילק סמר.
> ירמיהו נא כח: קדשו עליה גוים את מלכי מדי את פחותיה ואת כל סגניה ואת כל ארץ ממשלתו.
> ירמיהו נא כט: ותרעש הארץ ותחל:  כי קמה על בבל מחשבות יהוה לשום את ארץ בבל לשמה מאין יושב.
> ירמיהו נא ל: חדלו גבורי בבל להלחם ישבו במצדות נשתה גבורתם היו לנשים; הציתו משכנתיה נשברו בריחיה.
> ירמיהו נא לא: רץ לקראת רץ ירוץ ומגיד לקראת מגיד להגיד למלך בבל כי נלכדה עירו מקצה.
> ירמיהו נא לב: והמעברות נתפשו ואת האגמים שרפו באש; ואנשי המלחמה נבהלו.
> ירמיהו נא לג: כי כה אמר יהוה צבאות אלהי ישראל בת בבל כגרן עת הדריכה:  עוד מעט ובאה עת הקציר לה.
> ירמיהו נא לד: אכלנו (אכלני) הממנו (הממני) נבוכדראצר מלך בבל הציגנו (הציגני) כלי ריק בלענו (בלעני) כתנין מלא כרשו מעדני; הדיחנו (הדיחני).
> ירמיהו נא לה: חמסי ושארי על בבל תאמר ישבת ציון; ודמי אל ישבי כשדים תאמר ירושלם.
> ירמיהו נא לו: לכן כה אמר יהוה הנני רב את ריבך ונקמתי את נקמתך; והחרבתי את ימה והבשתי את מקורה.
> ירמיהו נא לז: והיתה בבל לגלים מעון תנים שמה ושרקה מאין יושב.
> ירמיהו נא לח: יחדו ככפרים ישאגו; נערו כגורי אריות.
> ירמיהו נא לט: בחמם אשית את משתיהם והשכרתים למען יעלזו וישנו שנת עולם ולא יקיצו נאם יהוה.
> ירמיהו נא מ: אורידם ככרים לטבוח כאילים עם עתודים.
> ירמיהו נא מא: איך נלכדה ששך ותתפש תהלת כל הארץ; איך היתה לשמה בבל בגוים.
> ירמיהו נא מב: עלה על בבל הים; בהמון גליו נכסתה.
> ירמיהו נא מג: היו עריה לשמה ארץ ציה וערבה:  ארץ לא ישב בהן כל איש ולא יעבר בהן בן אדם.
> ירמיהו נא מד: ופקדתי על בל בבבל והצאתי את בלעו מפיו ולא ינהרו אליו עוד גוים; גם חומת בבל נפלה.
> ירמיהו נא מה: צאו מתוכה עמי ומלטו איש את נפשו מחרון אף יהוה.
> ירמיהו נא מו: ופן ירך לבבכם ותיראו בשמועה הנשמעת בארץ; ובא בשנה השמועה ואחריו בשנה השמועה וחמס בארץ ומשל על משל.
> ירמיהו נא מז: לכן הנה ימים באים ופקדתי על פסילי בבל וכל ארצה תבוש; וכל חלליה יפלו בתוכה.
> ירמיהו נא מח: ורננו על בבל שמים וארץ וכל אשר בהם:  כי מצפון יבוא לה השודדים נאם יהוה.
> ירמיהו נא מט: גם בבל לנפל חללי ישראל; גם לבבל נפלו חללי כל הארץ.
> ירמיהו נא נ: פלטים מחרב הלכו אל תעמדו; זכרו מרחוק את יהוה וירושלם תעלה על לבבכם.
> ירמיהו נא נא: בשנו כי שמענו חרפה כסתה כלמה פנינו:  כי באו זרים על מקדשי בית יהוה.
> ירמיהו נא נב: לכן הנה ימים באים נאם יהוה ופקדתי על פסיליה; ובכל ארצה יאנק חלל.
> ירמיהו נא נג: כי תעלה בבל השמים וכי תבצר מרום עזה:  מאתי יבאו שדדים לה נאם יהוה.
> ירמיהו נא נד: קול זעקה מבבל; ושבר גדול מארץ כשדים.
> ירמיהו נא נה: כי שדד יהוה את בבל ואבד ממנה קול גדול; והמו גליהם כמים רבים נתן שאון קולם.
> ירמיהו נא נו: כי בא עליה על בבל שודד ונלכדו גבוריה חתתה קשתותם:  כי אל גמלות יהוה שלם ישלם.
> ירמיהו נא נז: והשכרתי שריה וחכמיה פחותיה וסגניה וגבוריה וישנו שנת עולם ולא יקיצו:  נאם המלך יהוה צבאות שמו.
> ירמיהו נא נח: כה אמר יהוה צבאות חמות בבל הרחבה ערער תתערער ושעריה הגבהים באש יצתו; ויגעו עמים בדי ריק ולאמים בדי אש ויעפו.
> ירמיהו נא נט: הדבר אשר צוה ירמיהו הנביא את שריה בן נריה בן מחסיה בלכתו את צדקיהו מלך יהודה בבל בשנת הרבעית למלכו; ושריה שר מנוחה.
> ירמיהו נא ס: ויכתב ירמיהו את כל הרעה אשר תבוא אל בבל אל ספר אחד; את כל הדברים האלה הכתבים אל בבל.
> ירמיהו נא סא: ויאמר ירמיהו אל שריה:  כבאך בבל וראית וקראת את כל הדברים האלה.
> ירמיהו נא סב: ואמרת יהוה אתה דברת אל המקום הזה להכריתו לבלתי היות בו יושב למאדם ועד בהמה:  כי שממות עולם תהיה.
> ירמיהו נא סג: והיה ככלתך לקרא את הספר הזה; תקשר עליו אבן והשלכתו אל תוך פרת.
> ירמיהו נא סד: ואמרת ככה תשקע בבל ולא תקום מפני הרעה אשר אנכי מביא עליה ויעפו:  עד הנה דברי ירמיהו.
> ירמיהו נב א: בן עשרים ואחת שנה צדקיהו במלכו ואחת עשרה שנה מלך בירושלם; ושם אמו חמיטל (חמוטל) בת ירמיהו מלבנה.
> ירמיהו נב ב: ויעש הרע בעיני יהוה ככל אשר עשה יהויקם.
> ירמיהו נב ג: כי על אף יהוה היתה בירושלם ויהודה עד השליכו אותם מעל פניו; וימרד צדקיהו במלך בבל.
> ירמיהו נב ד: ויהי בשנה התשעית למלכו בחדש העשירי בעשור לחדש בא נבוכדראצר מלך בבל הוא וכל חילו על ירושלם ויחנו עליה; ויבנו עליה דיק סביב.
> ירמיהו נב ה: ותבא העיר במצור עד עשתי עשרה שנה למלך צדקיהו.
> ירמיהו נב ו: בחדש הרביעי בתשעה לחדש ויחזק הרעב בעיר; ולא היה לחם לעם הארץ.
> ירמיהו נב ז: ותבקע העיר וכל אנשי המלחמה יברחו ויצאו מהעיר לילה דרך שער בין החמתים אשר על גן המלך וכשדים על העיר סביב; וילכו דרך הערבה.
> ירמיהו נב ח: וירדפו חיל כשדים אחרי המלך וישיגו את צדקיהו בערבת ירחו; וכל חילו נפצו מעליו.
> ירמיהו נב ט: ויתפשו את המלך ויעלו אתו אל מלך בבל רבלתה בארץ חמת; וידבר אתו משפטים.
> ירמיהו נב י: וישחט מלך בבל את בני צדקיהו לעיניו; וגם את כל שרי יהודה שחט ברבלתה.
> ירמיהו נב יא: ואת עיני צדקיהו עור; ויאסרהו בנחשתים ויבאהו מלך בבל בבלה ויתנהו בבית (בית) הפקדת עד יום מותו.
> ירמיהו נב יב: ובחדש החמישי בעשור לחדש היא שנת תשע עשרה שנה למלך נבוכדראצר מלך בבל בא נבוזראדן רב טבחים עמד לפני מלך בבל בירושלם.
> ירמיהו נב יג: וישרף את בית יהוה ואת בית המלך; ואת כל בתי ירושלם ואת כל בית הגדול שרף באש.
> ירמיהו נב יד: ואת כל חמות ירושלם סביב נתצו כל חיל כשדים אשר את רב טבחים.
> ירמיהו נב טו: ומדלות העם ואת יתר העם הנשארים בעיר ואת הנפלים אשר נפלו אל מלך בבל ואת יתר האמון הגלה נבוזראדן רב טבחים.
> ירמיהו נב טז: ומדלות הארץ השאיר נבוזראדן רב טבחים:  לכרמים וליגבים.
> ירמיהו נב יז: ואת עמודי הנחשת אשר לבית יהוה ואת המכנות ואת ים הנחשת אשר בבית יהוה שברו כשדים; וישאו את כל נחשתם בבלה.
> ירמיהו נב יח: ואת הסרות ואת היעים ואת המזמרות ואת המזרקת ואת הכפות ואת כל כלי הנחשת אשר ישרתו בהם לקחו.
> ירמיהו נב יט: ואת הספים ואת המחתות ואת המזרקות ואת הסירות ואת המנרות ואת הכפות ואת המנקיות אשר זהב זהב ואשר כסף כסף לקח רב טבחים.
> ירמיהו נב כ: העמודים שנים הים אחד והבקר שנים עשר נחשת אשר תחת המכנות אשר עשה המלך שלמה לבית יהוה לא היה משקל לנחשתם כל הכלים האלה.
> ירמיהו נב כא: והעמודים שמנה עשרה אמה קומה (קומת) העמד האחד וחוט שתים עשרה אמה יסבנו; ועביו ארבע אצבעות נבוב.
> ירמיהו נב כב: וכתרת עליו נחשת וקומת הכתרת האחת חמש אמות ושבכה ורמונים על הכותרת סביב הכל נחשת; וכאלה לעמוד השני ורמונים.
> ירמיהו נב כג: ויהיו הרמנים תשעים וששה רוחה:  כל הרמונים מאה על השבכה סביב.
> ירמיהו נב כד: ויקח רב טבחים את שריה כהן הראש ואת צפניה כהן המשנה ואת שלשת שמרי הסף.
> ירמיהו נב כה: ומן העיר לקח סריס אחד אשר היה פקיד על אנשי המלחמה ושבעה אנשים מראי פני המלך אשר נמצאו בעיר ואת ספר שר הצבא המצבא את עם הארץ; וששים איש מעם הארץ הנמצאים בתוך העיר.
> ירמיהו נב כו: ויקח אותם נבוזראדן רב טבחים; וילך אותם אל מלך בבל רבלתה.
> ירמיהו נב כז: ויכה אותם מלך בבל וימתם ברבלה בארץ חמת; ויגל יהודה מעל אדמתו.
> ירמיהו נב כח: זה העם אשר הגלה נבוכדראצר:  בשנת שבע יהודים שלשת אלפים ועשרים ושלשה.
> ירמיהו נב כט: בשנת שמונה עשרה לנבוכדראצר:  מירושלם נפש שמנה מאות שלשים ושנים.
> ירמיהו נב ל: בשנת שלש ועשרים לנבוכדראצר הגלה נבוזראדן רב טבחים יהודים נפש שבע מאות ארבעים וחמשה; כל נפש ארבעת אלפים ושש מאות.
> ירמיהו נב לא: ויהי בשלשים ושבע שנה לגלות יהויכן מלך יהודה בשנים עשר חדש בעשרים וחמשה לחדש:  נשא אויל מרדך מלך בבל בשנת מלכתו את ראש יהויכין מלך יהודה ויצא אתו מבית הכליא (הכלוא).
> ירמיהו נב לב: וידבר אתו טבות; ויתן את כסאו ממעל לכסא מלכים (המלכים) אשר אתו בבבל.
> ירמיהו נב לג: ושנה את בגדי כלאו; ואכל לחם לפניו תמיד כל ימי חיו.
> ירמיהו נב לד: וארחתו ארחת תמיד נתנה לו מאת מלך בבל דבר יום ביומו עד יום מותו:  כל ימי חייו. 