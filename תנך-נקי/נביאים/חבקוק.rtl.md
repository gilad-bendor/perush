> חבקוק א א: המשא אשר חזה חבקוק הנביא.
> חבקוק א ב: עד אנה יהוה שועתי ולא תשמע:  אזעק אליך חמס ולא תושיע.
> חבקוק א ג: למה תראני און ועמל תביט ושד וחמס לנגדי; ויהי ריב ומדון ישא.
> חבקוק א ד: על כן תפוג תורה ולא יצא לנצח משפט:  כי רשע מכתיר את הצדיק על כן יצא משפט מעקל.
> חבקוק א ה: ראו בגוים והביטו והתמהו תמהו:  כי פעל פעל בימיכם לא תאמינו כי יספר.
> חבקוק א ו: כי הנני מקים את הכשדים הגוי המר והנמהר; ההולך למרחבי ארץ לרשת משכנות לא לו.
> חבקוק א ז: אים ונורא הוא; ממנו משפטו ושאתו יצא.
> חבקוק א ח: וקלו מנמרים סוסיו וחדו מזאבי ערב ופשו פרשיו; ופרשיו מרחוק יבאו יעפו כנשר חש לאכול.
> חבקוק א ט: כלה לחמס יבוא מגמת פניהם קדימה; ויאסף כחול שבי.
> חבקוק א י: והוא במלכים יתקלס ורזנים משחק לו; הוא לכל מבצר ישחק ויצבר עפר וילכדה.
> חבקוק א יא: אז חלף רוח ויעבר ואשם:  זו כחו לאלהו.
> חבקוק א יב: הלוא אתה מקדם יהוה אלהי קדשי לא נמות; יהוה למשפט שמתו וצור להוכיח יסדתו.
> חבקוק א יג: טהור עינים מראות רע והביט אל עמל לא תוכל:  למה תביט בוגדים תחריש בבלע רשע צדיק ממנו.
> חבקוק א יד: ותעשה אדם כדגי הים כרמש לא משל בו.
> חבקוק א טו: כלה בחכה העלה יגרהו בחרמו ויאספהו במכמרתו; על כן ישמח ויגיל.
> חבקוק א טז: על כן יזבח לחרמו ויקטר למכמרתו:  כי בהמה שמן חלקו ומאכלו בראה.
> חבקוק א יז: העל כן יריק חרמו; ותמיד להרג גוים לא יחמול.
> חבקוק ב א: על משמרתי אעמדה ואתיצבה על מצור; ואצפה לראות מה ידבר בי ומה אשיב על תוכחתי.
> חבקוק ב ב: ויענני יהוה ויאמר כתב חזון ובאר על הלחות למען ירוץ קורא בו.
> חבקוק ב ג: כי עוד חזון למועד ויפח לקץ ולא יכזב; אם יתמהמה חכה לו כי בא יבא לא יאחר.
> חבקוק ב ד: הנה עפלה לא ישרה נפשו בו; וצדיק באמונתו יחיה.
> חבקוק ב ה: ואף כי היין בגד גבר יהיר ולא ינוה:  אשר הרחיב כשאול נפשו והוא כמות ולא ישבע ויאסף אליו כל הגוים ויקבץ אליו כל העמים.
> חבקוק ב ו: הלוא אלה כלם עליו משל ישאו ומליצה חידות לו; ויאמר הוי המרבה לא לו עד מתי ומכביד עליו עבטיט.
> חבקוק ב ז: הלוא פתע יקומו נשכיך ויקצו מזעזעיך; והיית למשסות למו.
> חבקוק ב ח: כי אתה שלות גוים רבים ישלוך כל יתר עמים; מדמי אדם וחמס ארץ קריה וכל ישבי בה.
> חבקוק ב ט: הוי בצע בצע רע לביתו:  לשום במרום קנו להנצל מכף רע.
> חבקוק ב י: יעצת בשת לביתך; קצות עמים רבים וחוטא נפשך.
> חבקוק ב יא: כי אבן מקיר תזעק; וכפיס מעץ יעננה.
> חבקוק ב יב: הוי בנה עיר בדמים; וכונן קריה בעולה.
> חבקוק ב יג: הלוא הנה מאת יהוה צבאות; וייגעו עמים בדי אש ולאמים בדי ריק יעפו.
> חבקוק ב יד: כי תמלא הארץ לדעת את כבוד יהוה כמים יכסו על ים.
> חבקוק ב טו: הוי משקה רעהו מספח חמתך ואף שכר למען הביט על מעוריהם.
> חבקוק ב טז: שבעת קלון מכבוד שתה גם אתה והערל; תסוב עליך כוס ימין יהוה וקיקלון על כבודך.
> חבקוק ב יז: כי חמס לבנון יכסך ושד בהמות יחיתן מדמי אדם וחמס ארץ קריה וכל ישבי בה.
> חבקוק ב יח: מה הועיל פסל כי פסלו יצרו מסכה ומורה שקר:  כי בטח יצר יצרו עליו לעשות אלילים אלמים.
> חבקוק ב יט: הוי אמר לעץ הקיצה עורי לאבן דומם; הוא יורה הנה הוא תפוש זהב וכסף וכל רוח אין בקרבו.
> חבקוק ב כ: ויהוה בהיכל קדשו:  הס מפניו כל הארץ.
> חבקוק ג א: תפלה לחבקוק הנביא על שגינות.
> חבקוק ג ב: יהוה שמעתי שמעך יראתי יהוה פעלך בקרב שנים חייהו בקרב שנים תודיע; ברגז רחם תזכור.
> חבקוק ג ג: אלוה מתימן יבוא וקדוש מהר פארן סלה; כסה שמים הודו ותהלתו מלאה הארץ.
> חבקוק ג ד: ונגה כאור תהיה קרנים מידו לו; ושם חביון עזה.
> חבקוק ג ה: לפניו ילך דבר; ויצא רשף לרגליו.
> חבקוק ג ו: עמד וימדד ארץ ראה ויתר גוים ויתפצצו הררי עד שחו גבעות עולם; הליכות עולם לו.
> חבקוק ג ז: תחת און ראיתי אהלי כושן; ירגזון יריעות ארץ מדין.
> חבקוק ג ח: הבנהרים חרה יהוה אם בנהרים אפך אם בים עברתך:  כי תרכב על סוסיך מרכבתיך ישועה.
> חבקוק ג ט: עריה תעור קשתך שבעות מטות אמר סלה; נהרות תבקע ארץ.
> חבקוק ג י: ראוך יחילו הרים זרם מים עבר; נתן תהום קולו רום ידיהו נשא.
> חבקוק ג יא: שמש ירח עמד זבלה; לאור חציך יהלכו לנגה ברק חניתך.
> חבקוק ג יב: בזעם תצעד ארץ; באף תדוש גוים.
> חבקוק ג יג: יצאת לישע עמך לישע את משיחך; מחצת ראש מבית רשע ערות יסוד עד צואר סלה.
> חבקוק ג יד: נקבת במטיו ראש פרזו יסערו להפיצני; עליצתם כמו לאכל עני במסתר.
> חבקוק ג טו: דרכת בים סוסיך; חמר מים רבים.
> חבקוק ג טז: שמעתי ותרגז בטני לקול צללו שפתי יבוא רקב בעצמי ותחתי ארגז:  אשר אנוח ליום צרה לעלות לעם יגודנו.
> חבקוק ג יז: כי תאנה לא תפרח ואין יבול בגפנים כחש מעשה זית ושדמות לא עשה אכל; גזר ממכלה צאן ואין בקר ברפתים.
> חבקוק ג יח: ואני ביהוה אעלוזה:  אגילה באלהי ישעי.
> חבקוק ג יט: יהוה אדני חילי וישם רגלי כאילות ועל במותי ידרכני; למנצח בנגינותי.
