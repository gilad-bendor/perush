> שופטים א א: ויהי אחרי מות יהושע וישאלו בני ישראל ביהוה לאמר:  מי יעלה לנו אל הכנעני בתחלה להלחם בו.
> שופטים א ב: ויאמר יהוה יהודה יעלה:  הנה נתתי את הארץ בידו.
> שופטים א ג: ויאמר יהודה לשמעון אחיו עלה אתי בגרלי ונלחמה בכנעני והלכתי גם אני אתך בגורלך; וילך אתו שמעון.
> שופטים א ד: ויעל יהודה ויתן יהוה את הכנעני והפרזי בידם; ויכום בבזק עשרת אלפים איש.
> שופטים א ה: וימצאו את אדני בזק בבזק וילחמו בו; ויכו את הכנעני ואת הפרזי.
> שופטים א ו: וינס אדני בזק וירדפו אחריו; ויאחזו אותו ויקצצו את בהנות ידיו ורגליו.
> שופטים א ז: ויאמר אדני בזק שבעים מלכים בהנות ידיהם ורגליהם מקצצים היו מלקטים תחת שלחני כאשר עשיתי כן שלם לי אלהים; ויביאהו ירושלם וימת שם.
> שופטים א ח: וילחמו בני יהודה בירושלם וילכדו אותה ויכוה לפי חרב; ואת העיר שלחו באש.
> שופטים א ט: ואחר ירדו בני יהודה להלחם בכנעני יושב ההר והנגב והשפלה.
> שופטים א י: וילך יהודה אל הכנעני היושב בחברון ושם חברון לפנים קרית ארבע; ויכו את ששי ואת אחימן ואת תלמי.
> שופטים א יא: וילך משם אל יושבי דביר; ושם דביר לפנים קרית ספר.
> שופטים א יב: ויאמר כלב אשר יכה את קרית ספר ולכדה ונתתי לו את עכסה בתי לאשה.
> שופטים א יג: וילכדה עתניאל בן קנז אחי כלב הקטן ממנו; ויתן לו את עכסה בתו לאשה.
> שופטים א יד: ויהי בבואה ותסיתהו לשאל מאת אביה השדה ותצנח מעל החמור; ויאמר לה כלב מה לך.
> שופטים א טו: ותאמר לו הבה לי ברכה כי ארץ הנגב נתתני ונתתה לי גלת מים; ויתן לה כלב את גלת עלית ואת גלת תחתית.
> שופטים א טז: ובני קיני חתן משה עלו מעיר התמרים את בני יהודה מדבר יהודה אשר בנגב ערד; וילך וישב את העם.
> שופטים א יז: וילך יהודה את שמעון אחיו ויכו את הכנעני יושב צפת; ויחרימו אותה ויקרא את שם העיר חרמה.
> שופטים א יח: וילכד יהודה את עזה ואת גבולה ואת אשקלון ואת גבולה ואת עקרון ואת גבולה.
> שופטים א יט: ויהי יהוה את יהודה וירש את ההר:  כי לא להוריש את ישבי העמק כי רכב ברזל להם.
> שופטים א כ: ויתנו לכלב את חברון כאשר דבר משה; ויורש משם את שלשה בני הענק.
> שופטים א כא: ואת היבוסי ישב ירושלם לא הורישו בני בנימן; וישב היבוסי את בני בנימן בירושלם עד היום הזה.
> שופטים א כב: ויעלו בית יוסף גם הם בית אל; ויהוה עמם.
> שופטים א כג: ויתירו בית יוסף בבית אל; ושם העיר לפנים לוז.
> שופטים א כד: ויראו השמרים איש יוצא מן העיר; ויאמרו לו הראנו נא את מבוא העיר ועשינו עמך חסד.
> שופטים א כה: ויראם את מבוא העיר ויכו את העיר לפי חרב; ואת האיש ואת כל משפחתו שלחו.
> שופטים א כו: וילך האיש ארץ החתים; ויבן עיר ויקרא שמה לוז הוא שמה עד היום הזה.
> שופטים א כז: ולא הוריש מנשה את בית שאן ואת בנותיה ואת תענך ואת בנתיה ואת יושב (יושבי) דור ואת בנותיה ואת יושבי יבלעם ואת בנתיה ואת יושבי מגדו ואת בנותיה; ויואל הכנעני לשבת בארץ הזאת.
> שופטים א כח: ויהי כי חזק ישראל וישם את הכנעני למס; והוריש לא הורישו.
> שופטים א כט: ואפרים לא הוריש את הכנעני היושב בגזר; וישב הכנעני בקרבו בגזר.
> שופטים א ל: זבולן לא הוריש את יושבי קטרון ואת יושבי נהלל; וישב הכנעני בקרבו ויהיו למס.
> שופטים א לא: אשר לא הוריש את ישבי עכו ואת יושבי צידון; ואת אחלב ואת אכזיב ואת חלבה ואת אפיק ואת רחב.
> שופטים א לב: וישב האשרי בקרב הכנעני ישבי הארץ:  כי לא הורישו.
> שופטים א לג: נפתלי לא הוריש את ישבי בית שמש ואת ישבי בית ענת וישב בקרב הכנעני ישבי הארץ; וישבי בית שמש ובית ענת היו להם למס.
> שופטים א לד: וילחצו האמרי את בני דן ההרה:  כי לא נתנו לרדת לעמק.
> שופטים א לה: ויואל האמרי לשבת בהר חרס באילון ובשעלבים; ותכבד יד בית יוסף ויהיו למס.
> שופטים א לו: וגבול האמרי ממעלה עקרבים מהסלע ומעלה.
> שופטים ב א: ויעל מלאך יהוה מן הגלגל אל הבכים; ויאמר אעלה אתכם ממצרים ואביא אתכם אל הארץ אשר נשבעתי לאבתיכם ואמר לא אפר בריתי אתכם לעולם.
> שופטים ב ב: ואתם לא תכרתו ברית ליושבי הארץ הזאת מזבחותיהם תתצון; ולא שמעתם בקולי מה זאת עשיתם.
> שופטים ב ג: וגם אמרתי לא אגרש אותם מפניכם; והיו לכם לצדים ואלהיהם יהיו לכם למוקש.
> שופטים ב ד: ויהי כדבר מלאך יהוה את הדברים האלה אל כל בני ישראל; וישאו העם את קולם ויבכו.
> שופטים ב ה: ויקראו שם המקום ההוא בכים; ויזבחו שם ליהוה.
> שופטים ב ו: וישלח יהושע את העם; וילכו בני ישראל איש לנחלתו לרשת את הארץ.
> שופטים ב ז: ויעבדו העם את יהוה כל ימי יהושע; וכל ימי הזקנים אשר האריכו ימים אחרי יהושוע אשר ראו את כל מעשה יהוה הגדול אשר עשה לישראל.
> שופטים ב ח: וימת יהושע בן נון עבד יהוה בן מאה ועשר שנים.
> שופטים ב ט: ויקברו אותו בגבול נחלתו בתמנת חרס בהר אפרים מצפון להר געש.
> שופטים ב י: וגם כל הדור ההוא נאספו אל אבותיו; ויקם דור אחר אחריהם אשר לא ידעו את יהוה וגם את המעשה אשר עשה לישראל.
> שופטים ב יא: ויעשו בני ישראל את הרע בעיני יהוה; ויעבדו את הבעלים.
> שופטים ב יב: ויעזבו את יהוה אלהי אבותם המוציא אותם מארץ מצרים וילכו אחרי אלהים אחרים מאלהי העמים אשר סביבותיהם וישתחוו להם; ויכעסו את יהוה.
> שופטים ב יג: ויעזבו את יהוה; ויעבדו לבעל ולעשתרות.
> שופטים ב יד: ויחר אף יהוה בישראל ויתנם ביד שסים וישסו אותם; וימכרם ביד אויביהם מסביב ולא יכלו עוד לעמד לפני אויביהם.
> שופטים ב טו: בכל אשר יצאו יד יהוה היתה בם לרעה כאשר דבר יהוה וכאשר נשבע יהוה להם; ויצר להם מאד.
> שופטים ב טז: ויקם יהוה שפטים; ויושיעום מיד שסיהם.
> שופטים ב יז: וגם אל שפטיהם לא שמעו כי זנו אחרי אלהים אחרים וישתחוו להם:  סרו מהר מן הדרך אשר הלכו אבותם לשמע מצות יהוה לא עשו כן.
> שופטים ב יח: וכי הקים יהוה להם שפטים והיה יהוה עם השפט והושיעם מיד איביהם כל ימי השופט:  כי ינחם יהוה מנאקתם מפני לחציהם ודחקיהם.
> שופטים ב יט: והיה במות השופט ישבו והשחיתו מאבותם ללכת אחרי אלהים אחרים לעבדם ולהשתחות להם:  לא הפילו ממעלליהם ומדרכם הקשה.
> שופטים ב כ: ויחר אף יהוה בישראל; ויאמר יען אשר עברו הגוי הזה את בריתי אשר צויתי את אבותם ולא שמעו לקולי.
> שופטים ב כא: גם אני לא אוסיף להוריש איש מפניהם מן הגוים אשר עזב יהושע וימת.
> שופטים ב כב: למען נסות בם את ישראל:  השמרים הם את דרך יהוה ללכת בם כאשר שמרו אבותם אם לא.
> שופטים ב כג: וינח יהוה את הגוים האלה לבלתי הורישם מהר; ולא נתנם ביד יהושע.
> שופטים ג א: ואלה הגוים אשר הניח יהוה לנסות בם את ישראל את כל אשר לא ידעו את כל מלחמות כנען.
> שופטים ג ב: רק למען דעת דרות בני ישראל ללמדם מלחמה רק אשר לפנים לא ידעום.
> שופטים ג ג: חמשת סרני פלשתים וכל הכנעני והצידני והחוי ישב הר הלבנון מהר בעל חרמון עד לבוא חמת.
> שופטים ג ד: ויהיו לנסות בם את ישראל לדעת הישמעו את מצות יהוה אשר צוה את אבותם ביד משה.
> שופטים ג ה: ובני ישראל ישבו בקרב הכנעני החתי והאמרי והפרזי והחוי והיבוסי.
> שופטים ג ו: ויקחו את בנותיהם להם לנשים ואת בנותיהם נתנו לבניהם; ויעבדו את אלהיהם.
> שופטים ג ז: ויעשו בני ישראל את הרע בעיני יהוה וישכחו את יהוה אלהיהם; ויעבדו את הבעלים ואת האשרות.
> שופטים ג ח: ויחר אף יהוה בישראל וימכרם ביד כושן רשעתים מלך ארם נהרים; ויעבדו בני ישראל את כושן רשעתים שמנה שנים.
> שופטים ג ט: ויזעקו בני ישראל אל יהוה ויקם יהוה מושיע לבני ישראל וישיעם את עתניאל בן קנז אחי כלב הקטן ממנו.
> שופטים ג י: ותהי עליו רוח יהוה וישפט את ישראל ויצא למלחמה ויתן יהוה בידו את כושן רשעתים מלך ארם; ותעז ידו על כושן רשעתים.
> שופטים ג יא: ותשקט הארץ ארבעים שנה; וימת עתניאל בן קנז.
> שופטים ג יב: ויספו בני ישראל לעשות הרע בעיני יהוה; ויחזק יהוה את עגלון מלך מואב על ישראל על כי עשו את הרע בעיני יהוה.
> שופטים ג יג: ויאסף אליו את בני עמון ועמלק; וילך ויך את ישראל ויירשו את עיר התמרים.
> שופטים ג יד: ויעבדו בני ישראל את עגלון מלך מואב שמונה עשרה שנה.
> שופטים ג טו: ויזעקו בני ישראל אל יהוה ויקם יהוה להם מושיע את אהוד בן גרא בן הימיני איש אטר יד ימינו; וישלחו בני ישראל בידו מנחה לעגלון מלך מואב.
> שופטים ג טז: ויעש לו אהוד חרב ולה שני פיות גמד ארכה; ויחגר אותה מתחת למדיו על ירך ימינו.
> שופטים ג יז: ויקרב את המנחה לעגלון מלך מואב; ועגלון איש בריא מאד.
> שופטים ג יח: ויהי כאשר כלה להקריב את המנחה; וישלח את העם נשאי המנחה.
> שופטים ג יט: והוא שב מן הפסילים אשר את הגלגל ויאמר דבר סתר לי אליך המלך; ויאמר הס ויצאו מעליו כל העמדים עליו.
> שופטים ג כ: ואהוד בא אליו והוא ישב בעלית המקרה אשר לו לבדו ויאמר אהוד דבר אלהים לי אליך; ויקם מעל הכסא.
> שופטים ג כא: וישלח אהוד את יד שמאלו ויקח את החרב מעל ירך ימינו; ויתקעה בבטנו.
> שופטים ג כב: ויבא גם הנצב אחר הלהב ויסגר החלב בעד הלהב כי לא שלף החרב מבטנו; ויצא הפרשדנה.
> שופטים ג כג: ויצא אהוד המסדרונה; ויסגר דלתות העליה בעדו ונעל.
> שופטים ג כד: והוא יצא ועבדיו באו ויראו והנה דלתות העליה נעלות; ויאמרו אך מסיך הוא את רגליו בחדר המקרה.
> שופטים ג כה: ויחילו עד בוש והנה איננו פתח דלתות העליה; ויקחו את המפתח ויפתחו והנה אדניהם נפל ארצה מת.
> שופטים ג כו: ואהוד נמלט עד התמהמהם; והוא עבר את הפסילים וימלט השעירתה.
> שופטים ג כז: ויהי בבואו ויתקע בשופר בהר אפרים; וירדו עמו בני ישראל מן ההר והוא לפניהם.
> שופטים ג כח: ויאמר אלהם רדפו אחרי כי נתן יהוה את איביכם את מואב בידכם; וירדו אחריו וילכדו את מעברות הירדן למואב ולא נתנו איש לעבר.
> שופטים ג כט: ויכו את מואב בעת ההיא כעשרת אלפים איש כל שמן וכל איש חיל; ולא נמלט איש.
> שופטים ג ל: ותכנע מואב ביום ההוא תחת יד ישראל; ותשקט הארץ שמונים שנה.
> שופטים ג לא: ואחריו היה שמגר בן ענת ויך את פלשתים שש מאות איש במלמד הבקר; ויושע גם הוא את ישראל.
> שופטים ד א: ויספו בני ישראל לעשות הרע בעיני יהוה; ואהוד מת.
> שופטים ד ב: וימכרם יהוה ביד יבין מלך כנען אשר מלך בחצור; ושר צבאו סיסרא והוא יושב בחרשת הגוים.
> שופטים ד ג: ויצעקו בני ישראל אל יהוה:  כי תשע מאות רכב ברזל לו והוא לחץ את בני ישראל בחזקה עשרים שנה.
> שופטים ד ד: ודבורה אשה נביאה אשת לפידות היא שפטה את ישראל בעת ההיא.
> שופטים ד ה: והיא יושבת תחת תמר דבורה בין הרמה ובין בית אל בהר אפרים; ויעלו אליה בני ישראל למשפט.
> שופטים ד ו: ותשלח ותקרא לברק בן אבינעם מקדש נפתלי; ותאמר אליו הלא צוה יהוה אלהי ישראל לך ומשכת בהר תבור ולקחת עמך עשרת אלפים איש מבני נפתלי ומבני זבלון.
> שופטים ד ז: ומשכתי אליך אל נחל קישון את סיסרא שר צבא יבין ואת רכבו ואת המונו; ונתתיהו בידך.
> שופטים ד ח: ויאמר אליה ברק אם תלכי עמי והלכתי; ואם לא תלכי עמי לא אלך.
> שופטים ד ט: ותאמר הלך אלך עמך אפס כי לא תהיה תפארתך על הדרך אשר אתה הולך כי ביד אשה ימכר יהוה את סיסרא; ותקם דבורה ותלך עם ברק קדשה.
> שופטים ד י: ויזעק ברק את זבולן ואת נפתלי קדשה ויעל ברגליו עשרת אלפי איש; ותעל עמו דבורה.
> שופטים ד יא: וחבר הקיני נפרד מקין מבני חבב חתן משה; ויט אהלו עד אילון בצענים (בצעננים) אשר את קדש.
> שופטים ד יב: ויגדו לסיסרא:  כי עלה ברק בן אבינעם הר תבור.
> שופטים ד יג: ויזעק סיסרא את כל רכבו תשע מאות רכב ברזל ואת כל העם אשר אתו מחרשת הגוים אל נחל קישון.
> שופטים ד יד: ותאמר דברה אל ברק קום כי זה היום אשר נתן יהוה את סיסרא בידך הלא יהוה יצא לפניך; וירד ברק מהר תבור ועשרת אלפים איש אחריו.
> שופטים ד טו: ויהם יהוה את סיסרא ואת כל הרכב ואת כל המחנה לפי חרב לפני ברק; וירד סיסרא מעל המרכבה וינס ברגליו.
> שופטים ד טז: וברק רדף אחרי הרכב ואחרי המחנה עד חרשת הגוים; ויפל כל מחנה סיסרא לפי חרב לא נשאר עד אחד.
> שופטים ד יז: וסיסרא נס ברגליו אל אהל יעל אשת חבר הקיני:  כי שלום בין יבין מלך חצור ובין בית חבר הקיני.
> שופטים ד יח: ותצא יעל לקראת סיסרא ותאמר אליו סורה אדני סורה אלי אל תירא; ויסר אליה האהלה ותכסהו בשמיכה.
> שופטים ד יט: ויאמר אליה השקיני נא מעט מים כי צמאתי; ותפתח את נאוד החלב ותשקהו ותכסהו.
> שופטים ד כ: ויאמר אליה עמד פתח האהל; והיה אם איש יבא ושאלך ואמר היש פה איש ואמרת אין.
> שופטים ד כא: ותקח יעל אשת חבר את יתד האהל ותשם את המקבת בידה ותבוא אליו בלאט ותתקע את היתד ברקתו ותצנח בארץ; והוא נרדם ויעף וימת.
> שופטים ד כב: והנה ברק רדף את סיסרא ותצא יעל לקראתו ותאמר לו לך ואראך את האיש אשר אתה מבקש; ויבא אליה והנה סיסרא נפל מת והיתד ברקתו.
> שופטים ד כג: ויכנע אלהים ביום ההוא את יבין מלך כנען לפני בני ישראל.
> שופטים ד כד: ותלך יד בני ישראל הלוך וקשה על יבין מלך כנען עד אשר הכריתו את יבין מלך כנען.
> שופטים ה א: ותשר דבורה וברק בן אבינעם    ביום ההוא לאמר.
> שופטים ה ב: בפרע פרעות בישראל    בהתנדב עם ברכו יהוה.
> שופטים ה ג: שמעו מלכים האזינו רזנים:    אנכי ליהוה אנכי אשירה    אזמר ליהוה אלהי ישראל.
> שופטים ה ד: יהוה בצאתך משעיר    בצעדך משדה אדום    ארץ רעשה גם שמים נטפו;    גם עבים נטפו מים.
> שופטים ה ה: הרים נזלו מפני יהוה:    זה סיני מפני יהוה אלהי ישראל.
> שופטים ה ו: בימי שמגר בן ענת    בימי יעל חדלו ארחות;    והלכי נתיבות ילכו ארחות עקלקלות.
> שופטים ה ז: חדלו פרזון בישראל חדלו    עד שקמתי דבורה שקמתי אם בישראל.
> שופטים ה ח: יבחר אלהים חדשים אז לחם שערים;    מגן אם יראה ורמח    בארבעים אלף בישראל.
> שופטים ה ט: לבי לחוקקי ישראל    המתנדבים בעם; ברכו יהוה.
> שופטים ה י: רכבי אתנות צחרות    ישבי על מדין והלכי על דרך שיחו.
> שופטים ה יא: מקול מחצצים בין משאבים    שם יתנו צדקות יהוה    צדקת פרזונו בישראל;    אז ירדו לשערים עם יהוה.
> שופטים ה יב: עורי עורי דבורה    עורי עורי דברי שיר;    קום ברק ושבה שביך בן אבינעם.
> שופטים ה יג: אז ירד שריד לאדירים עם;    יהוה ירד לי בגבורים.
> שופטים ה יד: מני אפרים שרשם בעמלק    אחריך בנימין בעממיך;    מני מכיר ירדו מחקקים    ומזבולן משכים בשבט ספר.
> שופטים ה טו: ושרי ביששכר עם דברה    ויששכר כן ברק בעמק שלח ברגליו;    בפלגות ראובן גדלים חקקי לב.
> שופטים ה טז: למה ישבת בין המשפתים    לשמע שרקות עדרים;    לפלגות ראובן גדולים חקרי לב.
> שופטים ה יז: גלעד בעבר הירדן שכן    ודן למה יגור אניות;    אשר ישב לחוף ימים    ועל מפרציו ישכון.
> שופטים ה יח: זבלון עם חרף נפשו למות    ונפתלי:  על מרומי שדה.
> שופטים ה יט: באו מלכים נלחמו    אז נלחמו מלכי כנען    בתענך על מי מגדו;    בצע כסף לא לקחו.
> שופטים ה כ: מן שמים נלחמו;    הכוכבים ממסלותם נלחמו עם סיסרא.
> שופטים ה כא: נחל קישון גרפם    נחל קדומים נחל קישון;    תדרכי נפשי עז.
> שופטים ה כב: אז הלמו עקבי סוס    מדהרות דהרות אביריו.
> שופטים ה כג: אורו מרוז אמר מלאך יהוה ארו ארור ישביה:    כי לא באו לעזרת יהוה    לעזרת יהוה בגבורים.
> שופטים ה כד: תברך מנשים יעל אשת חבר הקיני:    מנשים באהל תברך.
> שופטים ה כה: מים שאל חלב נתנה;    בספל אדירים הקריבה חמאה.
> שופטים ה כו: ידה ליתד תשלחנה    וימינה להלמות עמלים;    והלמה סיסרא מחקה ראשו    ומחצה וחלפה רקתו.
> שופטים ה כז: בין רגליה כרע נפל שכב:    בין רגליה כרע נפל    באשר כרע שם נפל שדוד.
> שופטים ה כח: בעד החלון נשקפה ותיבב אם סיסרא בעד האשנב:    מדוע בשש רכבו לבוא    מדוע אחרו פעמי מרכבותיו.
> שופטים ה כט: חכמות שרותיה תענינה;    אף היא תשיב אמריה לה.
> שופטים ה ל: הלא ימצאו יחלקו שלל    רחם רחמתים לראש גבר    שלל צבעים לסיסרא    שלל צבעים רקמה:    צבע רקמתים לצוארי שלל.
> שופטים ה לא: כן יאבדו כל אויביך יהוה ואהביו כצאת השמש בגברתו;    ותשקט הארץ ארבעים שנה. 
> שופטים ו א: ויעשו בני ישראל הרע בעיני יהוה; ויתנם יהוה ביד מדין שבע שנים.
> שופטים ו ב: ותעז יד מדין על ישראל; מפני מדין עשו להם בני ישראל את המנהרות אשר בהרים ואת המערות ואת המצדות.
> שופטים ו ג: והיה אם זרע ישראל ועלה מדין ועמלק ובני קדם ועלו עליו.
> שופטים ו ד: ויחנו עליהם וישחיתו את יבול הארץ עד בואך עזה; ולא ישאירו מחיה בישראל ושה ושור וחמור.
> שופטים ו ה: כי הם ומקניהם יעלו ואהליהם יבאו (ובאו) כדי ארבה לרב ולהם ולגמליהם אין מספר; ויבאו בארץ לשחתה.
> שופטים ו ו: וידל ישראל מאד מפני מדין; ויזעקו בני ישראל אל יהוה.
> שופטים ו ז: ויהי כי זעקו בני ישראל אל יהוה על אדות מדין.
> שופטים ו ח: וישלח יהוה איש נביא אל בני ישראל; ויאמר להם כה אמר יהוה אלהי ישראל אנכי העליתי אתכם ממצרים ואציא אתכם מבית עבדים.
> שופטים ו ט: ואצל אתכם מיד מצרים ומיד כל לחציכם; ואגרש אותם מפניכם ואתנה לכם את ארצם.
> שופטים ו י: ואמרה לכם אני יהוה אלהיכם לא תיראו את אלהי האמרי אשר אתם יושבים בארצם; ולא שמעתם בקולי.
> שופטים ו יא: ויבא מלאך יהוה וישב תחת האלה אשר בעפרה אשר ליואש אבי העזרי; וגדעון בנו חבט חטים בגת להניס מפני מדין.
> שופטים ו יב: וירא אליו מלאך יהוה; ויאמר אליו יהוה עמך גבור החיל.
> שופטים ו יג: ויאמר אליו גדעון בי אדני ויש יהוה עמנו ולמה מצאתנו כל זאת; ואיה כל נפלאתיו אשר ספרו לנו אבותינו לאמר הלא ממצרים העלנו יהוה ועתה נטשנו יהוה ויתננו בכף מדין.
> שופטים ו יד: ויפן אליו יהוה ויאמר לך בכחך זה והושעת את ישראל מכף מדין:  הלא שלחתיך.
> שופטים ו טו: ויאמר אליו בי אדני במה אושיע את ישראל; הנה אלפי הדל במנשה ואנכי הצעיר בבית אבי.
> שופטים ו טז: ויאמר אליו יהוה כי אהיה עמך; והכית את מדין כאיש אחד.
> שופטים ו יז: ויאמר אליו אם נא מצאתי חן בעיניך; ועשית לי אות שאתה מדבר עמי.
> שופטים ו יח: אל נא תמש מזה עד באי אליך והצאתי את מנחתי והנחתי לפניך; ויאמר אנכי אשב עד שובך.
> שופטים ו יט: וגדעון בא ויעש גדי עזים ואיפת קמח מצות הבשר שם בסל והמרק שם בפרור; ויוצא אליו אל תחת האלה ויגש.
> שופטים ו כ: ויאמר אליו מלאך האלהים קח את הבשר ואת המצות והנח אל הסלע הלז ואת המרק שפוך; ויעש כן.
> שופטים ו כא: וישלח מלאך יהוה את קצה המשענת אשר בידו ויגע בבשר ובמצות; ותעל האש מן הצור ותאכל את הבשר ואת המצות ומלאך יהוה הלך מעיניו.
> שופטים ו כב: וירא גדעון כי מלאך יהוה הוא; ויאמר גדעון אהה אדני יהוה כי על כן ראיתי מלאך יהוה פנים אל פנים.
> שופטים ו כג: ויאמר לו יהוה שלום לך אל תירא:  לא תמות.
> שופטים ו כד: ויבן שם גדעון מזבח ליהוה ויקרא לו יהוה שלום; עד היום הזה עודנו בעפרת אבי העזרי.
> שופטים ו כה: ויהי בלילה ההוא ויאמר לו יהוה קח את פר השור אשר לאביך ופר השני שבע שנים; והרסת את מזבח הבעל אשר לאביך ואת האשרה אשר עליו תכרת.
> שופטים ו כו: ובנית מזבח ליהוה אלהיך על ראש המעוז הזה במערכה; ולקחת את הפר השני והעלית עולה בעצי האשרה אשר תכרת.
> שופטים ו כז: ויקח גדעון עשרה אנשים מעבדיו ויעש כאשר דבר אליו יהוה; ויהי כאשר ירא את בית אביו ואת אנשי העיר מעשות יומם ויעש לילה.
> שופטים ו כח: וישכימו אנשי העיר בבקר והנה נתץ מזבח הבעל והאשרה אשר עליו כרתה; ואת הפר השני העלה על המזבח הבנוי.
> שופטים ו כט: ויאמרו איש אל רעהו מי עשה הדבר הזה; וידרשו ויבקשו ויאמרו גדעון בן יואש עשה הדבר הזה.
> שופטים ו ל: ויאמרו אנשי העיר אל יואש הוצא את בנך וימת:  כי נתץ את מזבח הבעל וכי כרת האשרה אשר עליו.
> שופטים ו לא: ויאמר יואש לכל אשר עמדו עליו האתם תריבון לבעל אם אתם תושיעון אותו אשר יריב לו יומת עד הבקר; אם אלהים הוא ירב לו כי נתץ את מזבחו.
> שופטים ו לב: ויקרא לו ביום ההוא ירבעל לאמר:  ירב בו הבעל כי נתץ את מזבחו.
> שופטים ו לג: וכל מדין ועמלק ובני קדם נאספו יחדו; ויעברו ויחנו בעמק יזרעאל.
> שופטים ו לד: ורוח יהוה לבשה את גדעון; ויתקע בשופר ויזעק אביעזר אחריו.
> שופטים ו לה: ומלאכים שלח בכל מנשה ויזעק גם הוא אחריו; ומלאכים שלח באשר ובזבלון ובנפתלי ויעלו לקראתם.
> שופטים ו לו: ויאמר גדעון אל האלהים:  אם ישך מושיע בידי את ישראל כאשר דברת.
> שופטים ו לז: הנה אנכי מציג את גזת הצמר בגרן:  אם טל יהיה על הגזה לבדה ועל כל הארץ חרב וידעתי כי תושיע בידי את ישראל כאשר דברת.
> שופטים ו לח: ויהי כן וישכם ממחרת ויזר את הגזה; וימץ טל מן הגזה מלוא הספל מים.
> שופטים ו לט: ויאמר גדעון אל האלהים אל יחר אפך בי ואדברה אך הפעם; אנסה נא רק הפעם בגזה יהי נא חרב אל הגזה לבדה ועל כל הארץ יהיה טל.
> שופטים ו מ: ויעש אלהים כן בלילה ההוא; ויהי חרב אל הגזה לבדה ועל כל הארץ היה טל.
> שופטים ז א: וישכם ירבעל הוא גדעון וכל העם אשר אתו ויחנו על עין חרד; ומחנה מדין היה לו מצפון מגבעת המורה בעמק.
> שופטים ז ב: ויאמר יהוה אל גדעון רב העם אשר אתך מתתי את מדין בידם:  פן יתפאר עלי ישראל לאמר ידי הושיעה לי.
> שופטים ז ג: ועתה קרא נא באזני העם לאמר מי ירא וחרד ישב ויצפר מהר הגלעד; וישב מן העם עשרים ושנים אלף ועשרת אלפים נשארו.
> שופטים ז ד: ויאמר יהוה אל גדעון עוד העם רב הורד אותם אל המים ואצרפנו לך שם; והיה אשר אמר אליך זה ילך אתך הוא ילך אתך וכל אשר אמר אליך זה לא ילך עמך הוא לא ילך.
> שופטים ז ה: ויורד את העם אל המים; ויאמר יהוה אל גדעון כל אשר ילק בלשונו מן המים כאשר ילק הכלב תציג אותו לבד וכל אשר יכרע על ברכיו לשתות.
> שופטים ז ו: ויהי מספר המלקקים בידם אל פיהם שלש מאות איש; וכל יתר העם כרעו על ברכיהם לשתות מים.
> שופטים ז ז: ויאמר יהוה אל גדעון בשלש מאות האיש המלקקים אושיע אתכם ונתתי את מדין בידך; וכל העם ילכו איש למקמו.
> שופטים ז ח: ויקחו את צדה העם בידם ואת שופרתיהם ואת כל איש ישראל שלח איש לאהליו ובשלש מאות האיש החזיק; ומחנה מדין היה לו מתחת בעמק.
> שופטים ז ט: ויהי בלילה ההוא ויאמר אליו יהוה קום רד במחנה:  כי נתתיו בידך.
> שופטים ז י: ואם ירא אתה לרדת רד אתה ופרה נערך אל המחנה.
> שופטים ז יא: ושמעת מה ידברו ואחר תחזקנה ידיך וירדת במחנה; וירד הוא ופרה נערו אל קצה החמשים אשר במחנה.
> שופטים ז יב: ומדין ועמלק וכל בני קדם נפלים בעמק כארבה לרב; ולגמליהם אין מספר כחול שעל שפת הים לרב.
> שופטים ז יג: ויבא גדעון והנה איש מספר לרעהו חלום; ויאמר הנה חלום חלמתי והנה צליל לחם שערים מתהפך במחנה מדין ויבא עד האהל ויכהו ויפל ויהפכהו למעלה ונפל האהל.
> שופטים ז יד: ויען רעהו ויאמר אין זאת בלתי אם חרב גדעון בן יואש איש ישראל:  נתן האלהים בידו את מדין ואת כל המחנה.
> שופטים ז טו: ויהי כשמע גדעון את מספר החלום ואת שברו וישתחו; וישב אל מחנה ישראל ויאמר קומו כי נתן יהוה בידכם את מחנה מדין.
> שופטים ז טז: ויחץ את שלש מאות האיש שלשה ראשים; ויתן שופרות ביד כלם וכדים ריקים ולפדים בתוך הכדים.
> שופטים ז יז: ויאמר אליהם ממני תראו וכן תעשו; והנה אנכי בא בקצה המחנה והיה כאשר אעשה כן תעשון.
> שופטים ז יח: ותקעתי בשופר אנכי וכל אשר אתי; ותקעתם בשופרות גם אתם סביבות כל המחנה ואמרתם ליהוה ולגדעון.
> שופטים ז יט: ויבא גדעון ומאה איש אשר אתו בקצה המחנה ראש האשמרת התיכונה אך הקם הקימו את השמרים; ויתקעו בשופרות ונפוץ הכדים אשר בידם.
> שופטים ז כ: ויתקעו שלשת הראשים בשופרות וישברו הכדים ויחזיקו ביד שמאולם בלפדים וביד ימינם השופרות לתקוע; ויקראו חרב ליהוה ולגדעון.
> שופטים ז כא: ויעמדו איש תחתיו סביב למחנה; וירץ כל המחנה ויריעו ויניסו (וינוסו).
> שופטים ז כב: ויתקעו שלש מאות השופרות וישם יהוה את חרב איש ברעהו ובכל המחנה; וינס המחנה עד בית השטה צררתה עד שפת אבל מחולה על טבת.
> שופטים ז כג: ויצעק איש ישראל מנפתלי ומן אשר ומן כל מנשה; וירדפו אחרי מדין.
> שופטים ז כד: ומלאכים שלח גדעון בכל הר אפרים לאמר רדו לקראת מדין ולכדו להם את המים עד בית ברה ואת הירדן; ויצעק כל איש אפרים וילכדו את המים עד בית ברה ואת הירדן.
> שופטים ז כה: וילכדו שני שרי מדין את ערב ואת זאב ויהרגו את עורב בצור עורב ואת זאב הרגו ביקב זאב וירדפו אל מדין; וראש ערב וזאב הביאו אל גדעון מעבר לירדן.
> שופטים ח א: ויאמרו אליו איש אפרים מה הדבר הזה עשית לנו לבלתי קראות לנו כי הלכת להלחם במדין; ויריבון אתו בחזקה.
> שופטים ח ב: ויאמר אליהם מה עשיתי עתה ככם:  הלא טוב עללות אפרים מבציר אביעזר.
> שופטים ח ג: בידכם נתן אלהים את שרי מדין את ערב ואת זאב ומה יכלתי עשות ככם; אז רפתה רוחם מעליו בדברו הדבר הזה.
> שופטים ח ד: ויבא גדעון הירדנה; עבר הוא ושלש מאות האיש אשר אתו עיפים ורדפים.
> שופטים ח ה: ויאמר לאנשי סכות תנו נא ככרות לחם לעם אשר ברגלי:  כי עיפים הם ואנכי רדף אחרי זבח וצלמנע מלכי מדין.
> שופטים ח ו: ויאמר שרי סכות הכף זבח וצלמנע עתה בידך:  כי נתן לצבאך לחם.
> שופטים ח ז: ויאמר גדעון לכן בתת יהוה את זבח ואת צלמנע בידי:  ודשתי את בשרכם את קוצי המדבר ואת הברקנים.
> שופטים ח ח: ויעל משם פנואל וידבר אליהם כזאת; ויענו אותו אנשי פנואל כאשר ענו אנשי סכות.
> שופטים ח ט: ויאמר גם לאנשי פנואל לאמר:  בשובי בשלום אתץ את המגדל הזה.
> שופטים ח י: וזבח וצלמנע בקרקר ומחניהם עמם כחמשת עשר אלף כל הנותרים מכל מחנה בני קדם; והנפלים מאה ועשרים אלף איש שלף חרב.
> שופטים ח יא: ויעל גדעון דרך השכוני באהלים מקדם לנבח ויגבהה; ויך את המחנה והמחנה היה בטח.
> שופטים ח יב: וינסו זבח וצלמנע וירדף אחריהם; וילכד את שני מלכי מדין את זבח ואת צלמנע וכל המחנה החריד.
> שופטים ח יג: וישב גדעון בן יואש מן המלחמה מלמעלה החרס.
> שופטים ח יד: וילכד נער מאנשי סכות וישאלהו; ויכתב אליו את שרי סכות ואת זקניה שבעים ושבעה איש.
> שופטים ח טו: ויבא אל אנשי סכות ויאמר הנה זבח וצלמנע:  אשר חרפתם אותי לאמר הכף זבח וצלמנע עתה בידך כי נתן לאנשיך היעפים לחם.
> שופטים ח טז: ויקח את זקני העיר ואת קוצי המדבר ואת הברקנים; וידע בהם את אנשי סכות.
> שופטים ח יז: ואת מגדל פנואל נתץ; ויהרג את אנשי העיר.
> שופטים ח יח: ויאמר אל זבח ואל צלמנע איפה האנשים אשר הרגתם בתבור; ויאמרו כמוך כמוהם אחד כתאר בני המלך.
> שופטים ח יט: ויאמר אחי בני אמי הם; חי יהוה לו החיתם אותם לא הרגתי אתכם.
> שופטים ח כ: ויאמר ליתר בכורו קום הרג אותם; ולא שלף הנער חרבו כי ירא כי עודנו נער.
> שופטים ח כא: ויאמר זבח וצלמנע קום אתה ופגע בנו כי כאיש גבורתו; ויקם גדעון ויהרג את זבח ואת צלמנע ויקח את השהרנים אשר בצוארי גמליהם.
> שופטים ח כב: ויאמרו איש ישראל אל גדעון משל בנו גם אתה גם בנך גם בן בנך:  כי הושעתנו מיד מדין.
> שופטים ח כג: ויאמר אלהם גדעון לא אמשל אני בכם ולא ימשל בני בכם:  יהוה ימשל בכם.
> שופטים ח כד: ויאמר אלהם גדעון אשאלה מכם שאלה ותנו לי איש נזם שללו:  כי נזמי זהב להם כי ישמעאלים הם.
> שופטים ח כה: ויאמרו נתון נתן; ויפרשו את השמלה וישליכו שמה איש נזם שללו.
> שופטים ח כו: ויהי משקל נזמי הזהב אשר שאל אלף ושבע מאות זהב לבד מן השהרנים והנטיפות ובגדי הארגמן שעל מלכי מדין ולבד מן הענקות אשר בצוארי גמליהם.
> שופטים ח כז: ויעש אותו גדעון לאפוד ויצג אותו בעירו בעפרה ויזנו כל ישראל אחריו שם; ויהי לגדעון ולביתו למוקש.
> שופטים ח כח: ויכנע מדין לפני בני ישראל ולא יספו לשאת ראשם; ותשקט הארץ ארבעים שנה בימי גדעון.
> שופטים ח כט: וילך ירבעל בן יואש וישב בביתו.
> שופטים ח ל: ולגדעון היו שבעים בנים יצאי ירכו:  כי נשים רבות היו לו.
> שופטים ח לא: ופילגשו אשר בשכם ילדה לו גם היא בן; וישם את שמו אבימלך.
> שופטים ח לב: וימת גדעון בן יואש בשיבה טובה; ויקבר בקבר יואש אביו בעפרה אבי העזרי.
> שופטים ח לג: ויהי כאשר מת גדעון וישובו בני ישראל ויזנו אחרי הבעלים; וישימו להם בעל ברית לאלהים.
> שופטים ח לד: ולא זכרו בני ישראל את יהוה אלהיהם המציל אותם מיד כל איביהם מסביב.
> שופטים ח לה: ולא עשו חסד עם בית ירבעל גדעון:  ככל הטובה אשר עשה עם ישראל.
> שופטים ט א: וילך אבימלך בן ירבעל שכמה אל אחי אמו; וידבר אליהם ואל כל משפחת בית אבי אמו לאמר.
> שופטים ט ב: דברו נא באזני כל בעלי שכם מה טוב לכם המשל בכם שבעים איש כל בני ירבעל אם משל בכם איש אחד; וזכרתם כי עצמכם ובשרכם אני.
> שופטים ט ג: וידברו אחי אמו עליו באזני כל בעלי שכם את כל הדברים האלה; ויט לבם אחרי אבימלך כי אמרו אחינו הוא.
> שופטים ט ד: ויתנו לו שבעים כסף מבית בעל ברית; וישכר בהם אבימלך אנשים ריקים ופחזים וילכו אחריו.
> שופטים ט ה: ויבא בית אביו עפרתה ויהרג את אחיו בני ירבעל שבעים איש על אבן אחת; ויותר יותם בן ירבעל הקטן כי נחבא.
> שופטים ט ו: ויאספו כל בעלי שכם וכל בית מלוא וילכו וימליכו את אבימלך למלך עם אלון מצב אשר בשכם.
> שופטים ט ז: ויגדו ליותם וילך ויעמד בראש הר גרזים וישא קולו ויקרא; ויאמר להם שמעו אלי בעלי שכם וישמע אליכם אלהים.
> שופטים ט ח: הלוך הלכו העצים למשח עליהם מלך; ויאמרו לזית מלוכה (מלכה) עלינו.
> שופטים ט ט: ויאמר להם הזית החדלתי את דשני אשר בי יכבדו אלהים ואנשים; והלכתי לנוע על העצים.
> שופטים ט י: ויאמרו העצים לתאנה:  לכי את מלכי עלינו.
> שופטים ט יא: ותאמר להם התאנה החדלתי את מתקי ואת תנובתי הטובה; והלכתי לנוע על העצים.
> שופטים ט יב: ויאמרו העצים לגפן:  לכי את מלוכי (מלכי) עלינו.
> שופטים ט יג: ותאמר להם הגפן החדלתי את תירושי המשמח אלהים ואנשים; והלכתי לנוע על העצים.
> שופטים ט יד: ויאמרו כל העצים אל האטד:  לך אתה מלך עלינו.
> שופטים ט טו: ויאמר האטד אל העצים אם באמת אתם משחים אתי למלך עליכם באו חסו בצלי; ואם אין תצא אש מן האטד ותאכל את ארזי הלבנון.
> שופטים ט טז: ועתה אם באמת ובתמים עשיתם ותמליכו את אבימלך; ואם טובה עשיתם עם ירבעל ועם ביתו ואם כגמול ידיו עשיתם לו.
> שופטים ט יז: אשר נלחם אבי עליכם; וישלך את נפשו מנגד ויצל אתכם מיד מדין.
> שופטים ט יח: ואתם קמתם על בית אבי היום ותהרגו את בניו שבעים איש על אבן אחת; ותמליכו את אבימלך בן אמתו על בעלי שכם כי אחיכם הוא.
> שופטים ט יט: ואם באמת ובתמים עשיתם עם ירבעל ועם ביתו היום הזה שמחו באבימלך וישמח גם הוא בכם.
> שופטים ט כ: ואם אין תצא אש מאבימלך ותאכל את בעלי שכם ואת בית מלוא; ותצא אש מבעלי שכם ומבית מלוא ותאכל את אבימלך.
> שופטים ט כא: וינס יותם ויברח וילך בארה; וישב שם מפני אבימלך אחיו.
> שופטים ט כב: וישר אבימלך על ישראל שלש שנים.
> שופטים ט כג: וישלח אלהים רוח רעה בין אבימלך ובין בעלי שכם; ויבגדו בעלי שכם באבימלך.
> שופטים ט כד: לבוא חמס שבעים בני ירבעל; ודמם לשום על אבימלך אחיהם אשר הרג אותם ועל בעלי שכם אשר חזקו את ידיו להרג את אחיו.
> שופטים ט כה: וישימו לו בעלי שכם מארבים על ראשי ההרים ויגזלו את כל אשר יעבר עליהם בדרך; ויגד לאבימלך.
> שופטים ט כו: ויבא געל בן עבד ואחיו ויעברו בשכם; ויבטחו בו בעלי שכם.
> שופטים ט כז: ויצאו השדה ויבצרו את כרמיהם וידרכו ויעשו הלולים; ויבאו בית אלהיהם ויאכלו וישתו ויקללו את אבימלך.
> שופטים ט כח: ויאמר געל בן עבד מי אבימלך ומי שכם כי נעבדנו הלא בן ירבעל וזבל פקידו; עבדו את אנשי חמור אבי שכם ומדוע נעבדנו אנחנו.
> שופטים ט כט: ומי יתן את העם הזה בידי ואסירה את אבימלך; ויאמר לאבימלך רבה צבאך וצאה.
> שופטים ט ל: וישמע זבל שר העיר את דברי געל בן עבד; ויחר אפו.
> שופטים ט לא: וישלח מלאכים אל אבימלך בתרמה לאמר:  הנה געל בן עבד ואחיו באים שכמה והנם צרים את העיר עליך.
> שופטים ט לב: ועתה קום לילה אתה והעם אשר אתך; וארב בשדה.
> שופטים ט לג: והיה בבקר כזרח השמש תשכים ופשטת על העיר; והנה הוא והעם אשר אתו יצאים אליך ועשית לו כאשר תמצא ידך.
> שופטים ט לד: ויקם אבימלך וכל העם אשר עמו לילה; ויארבו על שכם ארבעה ראשים.
> שופטים ט לה: ויצא געל בן עבד ויעמד פתח שער העיר; ויקם אבימלך והעם אשר אתו מן המארב.
> שופטים ט לו: וירא געל את העם ויאמר אל זבל הנה עם יורד מראשי ההרים; ויאמר אליו זבל את צל ההרים אתה ראה כאנשים.
> שופטים ט לז: ויסף עוד געל לדבר ויאמר הנה עם יורדים מעם טבור הארץ; וראש אחד בא מדרך אלון מעוננים.
> שופטים ט לח: ויאמר אליו זבל איה אפוא פיך אשר תאמר מי אבימלך כי נעבדנו:  הלא זה העם אשר מאסתה בו צא נא עתה והלחם בו.
> שופטים ט לט: ויצא געל לפני בעלי שכם; וילחם באבימלך.
> שופטים ט מ: וירדפהו אבימלך וינס מפניו; ויפלו חללים רבים עד פתח השער.
> שופטים ט מא: וישב אבימלך בארומה; ויגרש זבל את געל ואת אחיו משבת בשכם.
> שופטים ט מב: ויהי ממחרת ויצא העם השדה; ויגדו לאבימלך.
> שופטים ט מג: ויקח את העם ויחצם לשלשה ראשים ויארב בשדה; וירא והנה העם יצא מן העיר ויקם עליהם ויכם.
> שופטים ט מד: ואבימלך והראשים אשר עמו פשטו ויעמדו פתח שער העיר; ושני הראשים פשטו על כל אשר בשדה ויכום.
> שופטים ט מה: ואבימלך נלחם בעיר כל היום ההוא וילכד את העיר ואת העם אשר בה הרג; ויתץ את העיר ויזרעה מלח.
> שופטים ט מו: וישמעו כל בעלי מגדל שכם; ויבאו אל צריח בית אל ברית.
> שופטים ט מז: ויגד לאבימלך:  כי התקבצו כל בעלי מגדל שכם.
> שופטים ט מח: ויעל אבימלך הר צלמון הוא וכל העם אשר אתו ויקח אבימלך את הקרדמות בידו ויכרת שוכת עצים וישאה וישם על שכמו; ויאמר אל העם אשר עמו מה ראיתם עשיתי מהרו עשו כמוני.
> שופטים ט מט: ויכרתו גם כל העם איש שוכה וילכו אחרי אבימלך וישימו על הצריח ויציתו עליהם את הצריח באש; וימתו גם כל אנשי מגדל שכם כאלף איש ואשה.
> שופטים ט נ: וילך אבימלך אל תבץ; ויחן בתבץ וילכדה.
> שופטים ט נא: ומגדל עז היה בתוך העיר וינסו שמה כל האנשים והנשים וכל בעלי העיר ויסגרו בעדם; ויעלו על גג המגדל.
> שופטים ט נב: ויבא אבימלך עד המגדל וילחם בו; ויגש עד פתח המגדל לשרפו באש.
> שופטים ט נג: ותשלך אשה אחת פלח רכב על ראש אבימלך; ותרץ את גלגלתו.
> שופטים ט נד: ויקרא מהרה אל הנער נשא כליו ויאמר לו שלף חרבך ומותתני פן יאמרו לי אשה הרגתהו; וידקרהו נערו וימת.
> שופטים ט נה: ויראו איש ישראל כי מת אבימלך; וילכו איש למקמו.
> שופטים ט נו: וישב אלהים את רעת אבימלך אשר עשה לאביו להרג את שבעים אחיו.
> שופטים ט נז: ואת כל רעת אנשי שכם השיב אלהים בראשם; ותבא אליהם קללת יותם בן ירבעל.
> שופטים י א: ויקם אחרי אבימלך להושיע את ישראל תולע בן פואה בן דודו איש יששכר; והוא ישב בשמיר בהר אפרים.
> שופטים י ב: וישפט את ישראל עשרים ושלש שנה; וימת ויקבר בשמיר.
> שופטים י ג: ויקם אחריו יאיר הגלעדי; וישפט את ישראל עשרים ושתים שנה.
> שופטים י ד: ויהי לו שלשים בנים רכבים על שלשים עירים ושלשים עירים להם; להם יקראו חות יאיר עד היום הזה אשר בארץ הגלעד.
> שופטים י ה: וימת יאיר ויקבר בקמון.
> שופטים י ו: ויסיפו בני ישראל לעשות הרע בעיני יהוה ויעבדו את הבעלים ואת העשתרות ואת אלהי ארם ואת אלהי צידון ואת אלהי מואב ואת אלהי בני עמון ואת אלהי פלשתים; ויעזבו את יהוה ולא עבדוהו.
> שופטים י ז: ויחר אף יהוה בישראל; וימכרם ביד פלשתים וביד בני עמון.
> שופטים י ח: וירעצו וירצצו את בני ישראל בשנה ההיא:  שמנה עשרה שנה את כל בני ישראל אשר בעבר הירדן בארץ האמרי אשר בגלעד.
> שופטים י ט: ויעברו בני עמון את הירדן להלחם גם ביהודה ובבנימין ובבית אפרים; ותצר לישראל מאד.
> שופטים י י: ויזעקו בני ישראל אל יהוה לאמר:  חטאנו לך וכי עזבנו את אלהינו ונעבד את הבעלים.
> שופטים י יא: ויאמר יהוה אל בני ישראל:  הלא ממצרים ומן האמרי ומן בני עמון ומן פלשתים.
> שופטים י יב: וצידונים ועמלק ומעון לחצו אתכם; ותצעקו אלי ואושיעה אתכם מידם.
> שופטים י יג: ואתם עזבתם אותי ותעבדו אלהים אחרים; לכן לא אוסיף להושיע אתכם.
> שופטים י יד: לכו וזעקו אל האלהים אשר בחרתם בם:  המה יושיעו לכם בעת צרתכם.
> שופטים י טו: ויאמרו בני ישראל אל יהוה חטאנו עשה אתה לנו ככל הטוב בעיניך:  אך הצילנו נא היום הזה.
> שופטים י טז: ויסירו את אלהי הנכר מקרבם ויעבדו את יהוה; ותקצר נפשו בעמל ישראל.
> שופטים י יז: ויצעקו בני עמון ויחנו בגלעד; ויאספו בני ישראל ויחנו במצפה.
> שופטים י יח: ויאמרו העם שרי גלעד איש אל רעהו מי האיש אשר יחל להלחם בבני עמון יהיה לראש לכל ישבי גלעד.
> שופטים יא א: ויפתח הגלעדי היה גבור חיל והוא בן אשה זונה; ויולד גלעד את יפתח.
> שופטים יא ב: ותלד אשת גלעד לו בנים; ויגדלו בני האשה ויגרשו את יפתח ויאמרו לו לא תנחל בבית אבינו כי בן אשה אחרת אתה.
> שופטים יא ג: ויברח יפתח מפני אחיו וישב בארץ טוב; ויתלקטו אל יפתח אנשים ריקים ויצאו עמו.
> שופטים יא ד: ויהי מימים; וילחמו בני עמון עם ישראל.
> שופטים יא ה: ויהי כאשר נלחמו בני עמון עם ישראל; וילכו זקני גלעד לקחת את יפתח מארץ טוב.
> שופטים יא ו: ויאמרו ליפתח לכה והייתה לנו לקצין; ונלחמה בבני עמון.
> שופטים יא ז: ויאמר יפתח לזקני גלעד הלא אתם שנאתם אותי ותגרשוני מבית אבי; ומדוע באתם אלי עתה כאשר צר לכם.
> שופטים יא ח: ויאמרו זקני גלעד אל יפתח לכן עתה שבנו אליך והלכת עמנו ונלחמת בבני עמון; והיית לנו לראש לכל ישבי גלעד.
> שופטים יא ט: ויאמר יפתח אל זקני גלעד אם משיבים אתם אותי להלחם בבני עמון ונתן יהוה אותם לפני אנכי אהיה לכם לראש.
> שופטים יא י: ויאמרו זקני גלעד אל יפתח:  יהוה יהיה שמע בינותינו אם לא כדברך כן נעשה.
> שופטים יא יא: וילך יפתח עם זקני גלעד וישימו העם אותו עליהם לראש ולקצין; וידבר יפתח את כל דבריו לפני יהוה במצפה.
> שופטים יא יב: וישלח יפתח מלאכים אל מלך בני עמון לאמר:  מה לי ולך כי באת אלי להלחם בארצי.
> שופטים יא יג: ויאמר מלך בני עמון אל מלאכי יפתח כי לקח ישראל את ארצי בעלותו ממצרים מארנון ועד היבק ועד הירדן; ועתה השיבה אתהן בשלום.
> שופטים יא יד: ויוסף עוד יפתח; וישלח מלאכים אל מלך בני עמון.
> שופטים יא טו: ויאמר לו כה אמר יפתח:  לא לקח ישראל את ארץ מואב ואת ארץ בני עמון.
> שופטים יא טז: כי בעלותם ממצרים; וילך ישראל במדבר עד ים סוף ויבא קדשה.
> שופטים יא יז: וישלח ישראל מלאכים אל מלך אדום לאמר אעברה נא בארצך ולא שמע מלך אדום וגם אל מלך מואב שלח ולא אבה; וישב ישראל בקדש.
> שופטים יא יח: וילך במדבר ויסב את ארץ אדום ואת ארץ מואב ויבא ממזרח שמש לארץ מואב ויחנון בעבר ארנון; ולא באו בגבול מואב כי ארנון גבול מואב.
> שופטים יא יט: וישלח ישראל מלאכים אל סיחון מלך האמרי מלך חשבון; ויאמר לו ישראל נעברה נא בארצך עד מקומי.
> שופטים יא כ: ולא האמין סיחון את ישראל עבר בגבלו ויאסף סיחון את כל עמו ויחנו ביהצה; וילחם עם ישראל.
> שופטים יא כא: ויתן יהוה אלהי ישראל את סיחון ואת כל עמו ביד ישראל ויכום; ויירש ישראל את כל ארץ האמרי יושב הארץ ההיא.
> שופטים יא כב: ויירשו את כל גבול האמרי מארנון ועד היבק ומן המדבר ועד הירדן.
> שופטים יא כג: ועתה יהוה אלהי ישראל הוריש את האמרי מפני עמו ישראל; ואתה תירשנו.
> שופטים יא כד: הלא את אשר יורישך כמוש אלהיך אותו תירש; ואת כל אשר הוריש יהוה אלהינו מפנינו אותו נירש.
> שופטים יא כה: ועתה הטוב טוב אתה מבלק בן צפור מלך מואב:  הרוב רב עם ישראל אם נלחם נלחם בם.
> שופטים יא כו: בשבת ישראל בחשבון ובבנותיה ובערעור ובבנותיה ובכל הערים אשר על ידי ארנון שלש מאות שנה ומדוע לא הצלתם בעת ההיא.
> שופטים יא כז: ואנכי לא חטאתי לך ואתה עשה אתי רעה להלחם בי:  ישפט יהוה השפט היום בין בני ישראל ובין בני עמון.
> שופטים יא כח: ולא שמע מלך בני עמון אל דברי יפתח אשר שלח אליו.
> שופטים יא כט: ותהי על יפתח רוח יהוה ויעבר את הגלעד ואת מנשה; ויעבר את מצפה גלעד וממצפה גלעד עבר בני עמון.
> שופטים יא ל: וידר יפתח נדר ליהוה ויאמר:  אם נתון תתן את בני עמון בידי.
> שופטים יא לא: והיה היוצא אשר יצא מדלתי ביתי לקראתי בשובי בשלום מבני עמון והיה ליהוה והעליתיהו עלה.
> שופטים יא לב: ויעבר יפתח אל בני עמון להלחם בם; ויתנם יהוה בידו.
> שופטים יא לג: ויכם מערוער ועד באך מנית עשרים עיר ועד אבל כרמים מכה גדולה מאד; ויכנעו בני עמון מפני בני ישראל.
> שופטים יא לד: ויבא יפתח המצפה אל ביתו והנה בתו יצאת לקראתו בתפים ובמחלות:  ורק היא יחידה אין לו ממנו בן או בת.
> שופטים יא לה: ויהי כראותו אותה ויקרע את בגדיו ויאמר אהה בתי הכרע הכרעתני ואת היית בעכרי; ואנכי פציתי פי אל יהוה ולא אוכל לשוב.
> שופטים יא לו: ותאמר אליו אבי פציתה את פיך אל יהוה עשה לי כאשר יצא מפיך:  אחרי אשר עשה לך יהוה נקמות מאיביך מבני עמון.
> שופטים יא לז: ותאמר אל אביה יעשה לי הדבר הזה:  הרפה ממני שנים חדשים ואלכה וירדתי על ההרים ואבכה על בתולי אנכי ורעיתי (ורעותי).
> שופטים יא לח: ויאמר לכי וישלח אותה שני חדשים; ותלך היא ורעותיה ותבך על בתוליה על ההרים.
> שופטים יא לט: ויהי מקץ שנים חדשים ותשב אל אביה ויעש לה את נדרו אשר נדר; והיא לא ידעה איש ותהי חק בישראל.
> שופטים יא מ: מימים ימימה תלכנה בנות ישראל לתנות לבת יפתח הגלעדי ארבעת ימים בשנה.
> שופטים יב א: ויצעק איש אפרים ויעבר צפונה; ויאמרו ליפתח מדוע עברת להלחם בבני עמון ולנו לא קראת ללכת עמך ביתך נשרף עליך באש.
> שופטים יב ב: ויאמר יפתח אליהם איש ריב הייתי אני ועמי ובני עמון מאד; ואזעק אתכם ולא הושעתם אותי מידם.
> שופטים יב ג: ואראה כי אינך מושיע ואשימה נפשי בכפי ואעברה אל בני עמון ויתנם יהוה בידי; ולמה עליתם אלי היום הזה להלחם בי.
> שופטים יב ד: ויקבץ יפתח את כל אנשי גלעד וילחם את אפרים; ויכו אנשי גלעד את אפרים כי אמרו פליטי אפרים אתם גלעד בתוך אפרים בתוך מנשה.
> שופטים יב ה: וילכד גלעד את מעברות הירדן לאפרים; והיה כי יאמרו פליטי אפרים אעברה ויאמרו לו אנשי גלעד האפרתי אתה ויאמר לא.
> שופטים יב ו: ויאמרו לו אמר נא שבלת ויאמר סבלת ולא יכין לדבר כן ויאחזו אותו וישחטוהו אל מעברות הירדן; ויפל בעת ההיא מאפרים ארבעים ושנים אלף.
> שופטים יב ז: וישפט יפתח את ישראל שש שנים; וימת יפתח הגלעדי ויקבר בערי גלעד.
> שופטים יב ח: וישפט אחריו את ישראל אבצן מבית לחם.
> שופטים יב ט: ויהי לו שלשים בנים ושלשים בנות שלח החוצה ושלשים בנות הביא לבניו מן החוץ; וישפט את ישראל שבע שנים.
> שופטים יב י: וימת אבצן ויקבר בבית לחם.
> שופטים יב יא: וישפט אחריו את ישראל אילון הזבולני; וישפט את ישראל עשר שנים.
> שופטים יב יב: וימת אילון הזבולני; ויקבר באילון בארץ זבולן.
> שופטים יב יג: וישפט אחריו את ישראל עבדון בן הלל הפרעתוני.
> שופטים יב יד: ויהי לו ארבעים בנים ושלשים בני בנים רכבים על שבעים עירם; וישפט את ישראל שמנה שנים.
> שופטים יב טו: וימת עבדון בן הלל הפרעתוני; ויקבר בפרעתון בארץ אפרים בהר העמלקי.
> שופטים יג א: ויסיפו בני ישראל לעשות הרע בעיני יהוה; ויתנם יהוה ביד פלשתים ארבעים שנה.
> שופטים יג ב: ויהי איש אחד מצרעה ממשפחת הדני ושמו מנוח; ואשתו עקרה ולא ילדה.
> שופטים יג ג: וירא מלאך יהוה אל האשה; ויאמר אליה הנה נא את עקרה ולא ילדת והרית וילדת בן.
> שופטים יג ד: ועתה השמרי נא ואל תשתי יין ושכר; ואל תאכלי כל טמא.
> שופטים יג ה: כי הנך הרה וילדת בן ומורה לא יעלה על ראשו כי נזיר אלהים יהיה הנער מן הבטן; והוא יחל להושיע את ישראל מיד פלשתים.
> שופטים יג ו: ותבא האשה ותאמר לאישה לאמר איש האלהים בא אלי ומראהו כמראה מלאך האלהים נורא מאד; ולא שאלתיהו אי מזה הוא ואת שמו לא הגיד לי.
> שופטים יג ז: ויאמר לי הנך הרה וילדת בן; ועתה אל תשתי יין ושכר ואל תאכלי כל טמאה כי נזיר אלהים יהיה הנער מן הבטן עד יום מותו.
> שופטים יג ח: ויעתר מנוח אל יהוה ויאמר:  בי אדוני איש האלהים אשר שלחת יבוא נא עוד אלינו ויורנו מה נעשה לנער היולד.
> שופטים יג ט: וישמע האלהים בקול מנוח; ויבא מלאך האלהים עוד אל האשה והיא יושבת בשדה ומנוח אישה אין עמה.
> שופטים יג י: ותמהר האשה ותרץ ותגד לאישה; ותאמר אליו הנה נראה אלי האיש אשר בא ביום אלי.
> שופטים יג יא: ויקם וילך מנוח אחרי אשתו; ויבא אל האיש ויאמר לו האתה האיש אשר דברת אל האשה ויאמר אני.
> שופטים יג יב: ויאמר מנוח עתה יבא דבריך:  מה יהיה משפט הנער ומעשהו.
> שופטים יג יג: ויאמר מלאך יהוה אל מנוח:  מכל אשר אמרתי אל האשה תשמר.
> שופטים יג יד: מכל אשר יצא מגפן היין לא תאכל ויין ושכר אל תשת וכל טמאה אל תאכל:  כל אשר צויתיה תשמר.
> שופטים יג טו: ויאמר מנוח אל מלאך יהוה:  נעצרה נא אותך ונעשה לפניך גדי עזים.
> שופטים יג טז: ויאמר מלאך יהוה אל מנוח אם תעצרני לא אכל בלחמך ואם תעשה עלה ליהוה תעלנה:  כי לא ידע מנוח כי מלאך יהוה הוא.
> שופטים יג יז: ויאמר מנוח אל מלאך יהוה מי שמך:  כי יבא דבריך (דברך) וכבדנוך.
> שופטים יג יח: ויאמר לו מלאך יהוה למה זה תשאל לשמי והוא פלאי.
> שופטים יג יט: ויקח מנוח את גדי העזים ואת המנחה ויעל על הצור ליהוה; ומפלא לעשות ומנוח ואשתו ראים.
> שופטים יג כ: ויהי בעלות הלהב מעל המזבח השמימה ויעל מלאך יהוה בלהב המזבח; ומנוח ואשתו ראים ויפלו על פניהם ארצה.
> שופטים יג כא: ולא יסף עוד מלאך יהוה להראה אל מנוח ואל אשתו; אז ידע מנוח כי מלאך יהוה הוא.
> שופטים יג כב: ויאמר מנוח אל אשתו מות נמות:  כי אלהים ראינו.
> שופטים יג כג: ותאמר לו אשתו לו חפץ יהוה להמיתנו לא לקח מידנו עלה ומנחה ולא הראנו את כל אלה; וכעת לא השמיענו כזאת.
> שופטים יג כד: ותלד האשה בן ותקרא את שמו שמשון; ויגדל הנער ויברכהו יהוה.
> שופטים יג כה: ותחל רוח יהוה לפעמו במחנה דן בין צרעה ובין אשתאל.
> שופטים יד א: וירד שמשון תמנתה; וירא אשה בתמנתה מבנות פלשתים.
> שופטים יד ב: ויעל ויגד לאביו ולאמו ויאמר אשה ראיתי בתמנתה מבנות פלשתים; ועתה קחו אותה לי לאשה.
> שופטים יד ג: ויאמר לו אביו ואמו האין בבנות אחיך ובכל עמי אשה כי אתה הולך לקחת אשה מפלשתים הערלים; ויאמר שמשון אל אביו אותה קח לי כי היא ישרה בעיני.
> שופטים יד ד: ואביו ואמו לא ידעו כי מיהוה היא כי תאנה הוא מבקש מפלשתים; ובעת ההיא פלשתים משלים בישראל.
> שופטים יד ה: וירד שמשון ואביו ואמו תמנתה; ויבאו עד כרמי תמנתה והנה כפיר אריות שאג לקראתו.
> שופטים יד ו: ותצלח עליו רוח יהוה וישסעהו כשסע הגדי ומאומה אין בידו; ולא הגיד לאביו ולאמו את אשר עשה.
> שופטים יד ז: וירד וידבר לאשה; ותישר בעיני שמשון.
> שופטים יד ח: וישב מימים לקחתה ויסר לראות את מפלת האריה; והנה עדת דבורים בגוית האריה ודבש.
> שופטים יד ט: וירדהו אל כפיו וילך הלוך ואכל וילך אל אביו ואל אמו ויתן להם ויאכלו; ולא הגיד להם כי מגוית האריה רדה הדבש.
> שופטים יד י: וירד אביהו אל האשה; ויעש שם שמשון משתה כי כן יעשו הבחורים.
> שופטים יד יא: ויהי כראותם אותו; ויקחו שלשים מרעים ויהיו אתו.
> שופטים יד יב: ויאמר להם שמשון אחודה נא לכם חידה:  אם הגד תגידו אותה לי שבעת ימי המשתה ומצאתם ונתתי לכם שלשים סדינים ושלשים חלפת בגדים.
> שופטים יד יג: ואם לא תוכלו להגיד לי ונתתם אתם לי שלשים סדינים ושלשים חליפות בגדים; ויאמרו לו חודה חידתך ונשמענה.
> שופטים יד יד: ויאמר להם מהאכל יצא מאכל ומעז יצא מתוק; ולא יכלו להגיד החידה שלשת ימים.
> שופטים יד טו: ויהי ביום השביעי ויאמרו לאשת שמשון פתי את אישך ויגד לנו את החידה פן נשרף אותך ואת בית אביך באש; הלירשנו קראתם לנו הלא.
> שופטים יד טז: ותבך אשת שמשון עליו ותאמר רק שנאתני ולא אהבתני החידה חדת לבני עמי ולי לא הגדתה; ויאמר לה הנה לאבי ולאמי לא הגדתי ולך אגיד.
> שופטים יד יז: ותבך עליו שבעת הימים אשר היה להם המשתה; ויהי ביום השביעי ויגד לה כי הציקתהו ותגד החידה לבני עמה.
> שופטים יד יח: ויאמרו לו אנשי העיר ביום השביעי בטרם יבא החרסה מה מתוק מדבש ומה עז מארי; ויאמר להם לולא חרשתם בעגלתי לא מצאתם חידתי.
> שופטים יד יט: ותצלח עליו רוח יהוה וירד אשקלון ויך מהם שלשים איש ויקח את חליצותם ויתן החליפות למגידי החידה; ויחר אפו ויעל בית אביהו.
> שופטים יד כ: ותהי אשת שמשון למרעהו אשר רעה לו.
> שופטים טו א: ויהי מימים בימי קציר חטים ויפקד שמשון את אשתו בגדי עזים ויאמר אבאה אל אשתי החדרה; ולא נתנו אביה לבוא.
> שופטים טו ב: ויאמר אביה אמר אמרתי כי שנא שנאתה ואתננה למרעך; הלא אחותה הקטנה טובה ממנה תהי נא לך תחתיה.
> שופטים טו ג: ויאמר להם שמשון נקיתי הפעם מפלשתים:  כי עשה אני עמם רעה.
> שופטים טו ד: וילך שמשון וילכד שלש מאות שועלים; ויקח לפדים ויפן זנב אל זנב וישם לפיד אחד בין שני הזנבות בתוך.
> שופטים טו ה: ויבער אש בלפידים וישלח בקמות פלשתים; ויבער מגדיש ועד קמה ועד כרם זית.
> שופטים טו ו: ויאמרו פלשתים מי עשה זאת ויאמרו שמשון חתן התמני כי לקח את אשתו ויתנה למרעהו; ויעלו פלשתים וישרפו אותה ואת אביה באש.
> שופטים טו ז: ויאמר להם שמשון אם תעשון כזאת:  כי אם נקמתי בכם ואחר אחדל.
> שופטים טו ח: ויך אותם שוק על ירך מכה גדולה; וירד וישב בסעיף סלע עיטם.
> שופטים טו ט: ויעלו פלשתים ויחנו ביהודה; וינטשו בלחי.
> שופטים טו י: ויאמרו איש יהודה למה עליתם עלינו; ויאמרו לאסור את שמשון עלינו לעשות לו כאשר עשה לנו.
> שופטים טו יא: וירדו שלשת אלפים איש מיהודה אל סעיף סלע עיטם ויאמרו לשמשון הלא ידעת כי משלים בנו פלשתים ומה זאת עשית לנו; ויאמר להם כאשר עשו לי כן עשיתי להם.
> שופטים טו יב: ויאמרו לו לאסרך ירדנו לתתך ביד פלשתים; ויאמר להם שמשון השבעו לי פן תפגעון בי אתם.
> שופטים טו יג: ויאמרו לו לאמר לא כי אסר נאסרך ונתנוך בידם והמת לא נמיתך; ויאסרהו בשנים עבתים חדשים ויעלוהו מן הסלע.
> שופטים טו יד: הוא בא עד לחי ופלשתים הריעו לקראתו; ותצלח עליו רוח יהוה ותהיינה העבתים אשר על זרועותיו כפשתים אשר בערו באש וימסו אסוריו מעל ידיו.
> שופטים טו טו: וימצא לחי חמור טריה; וישלח ידו ויקחה ויך בה אלף איש.
> שופטים טו טז: ויאמר שמשון בלחי החמור חמור חמרתים; בלחי החמור הכיתי אלף איש.
> שופטים טו יז: ויהי ככלתו לדבר וישלך הלחי מידו; ויקרא למקום ההוא רמת לחי.
> שופטים טו יח: ויצמא מאד ויקרא אל יהוה ויאמר אתה נתת ביד עבדך את התשועה הגדלה הזאת; ועתה אמות בצמא ונפלתי ביד הערלים.
> שופטים טו יט: ויבקע אלהים את המכתש אשר בלחי ויצאו ממנו מים וישת ותשב רוחו ויחי; על כן קרא שמה עין הקורא אשר בלחי עד היום הזה.
> שופטים טו כ: וישפט את ישראל בימי פלשתים עשרים שנה.
> שופטים טז א: וילך שמשון עזתה; וירא שם אשה זונה ויבא אליה.
> שופטים טז ב: לעזתים לאמר בא שמשון הנה ויסבו ויארבו לו כל הלילה בשער העיר; ויתחרשו כל הלילה לאמר עד אור הבקר והרגנהו.
> שופטים טז ג: וישכב שמשון עד חצי הלילה ויקם בחצי הלילה ויאחז בדלתות שער העיר ובשתי המזזות ויסעם עם הבריח וישם על כתפיו; ויעלם אל ראש ההר אשר על פני חברון.
> שופטים טז ד: ויהי אחרי כן ויאהב אשה בנחל שרק; ושמה דלילה.
> שופטים טז ה: ויעלו אליה סרני פלשתים ויאמרו לה פתי אותו וראי במה כחו גדול ובמה נוכל לו ואסרנוהו לענותו; ואנחנו נתן לך איש אלף ומאה כסף.
> שופטים טז ו: ותאמר דלילה אל שמשון הגידה נא לי במה כחך גדול; ובמה תאסר לענותך.
> שופטים טז ז: ויאמר אליה שמשון אם יאסרני בשבעה יתרים לחים אשר לא חרבו וחליתי והייתי כאחד האדם.
> שופטים טז ח: ויעלו לה סרני פלשתים שבעה יתרים לחים אשר לא חרבו; ותאסרהו בהם.
> שופטים טז ט: והארב ישב לה בחדר ותאמר אליו פלשתים עליך שמשון; וינתק את היתרים כאשר ינתק פתיל הנערת בהריחו אש ולא נודע כחו.
> שופטים טז י: ותאמר דלילה אל שמשון הנה התלת בי ותדבר אלי כזבים; עתה הגידה נא לי במה תאסר.
> שופטים טז יא: ויאמר אליה אם אסור יאסרוני בעבתים חדשים אשר לא נעשה בהם מלאכה:  וחליתי והייתי כאחד האדם.
> שופטים טז יב: ותקח דלילה עבתים חדשים ותאסרהו בהם ותאמר אליו פלשתים עליך שמשון והארב ישב בחדר; וינתקם מעל זרעתיו כחוט.
> שופטים טז יג: ותאמר דלילה אל שמשון עד הנה התלת בי ותדבר אלי כזבים הגידה לי במה תאסר; ויאמר אליה אם תארגי את שבע מחלפות ראשי עם המסכת.
> שופטים טז יד: ותתקע ביתד ותאמר אליו פלשתים עליך שמשון; וייקץ משנתו ויסע את היתד הארג ואת המסכת.
> שופטים טז טו: ותאמר אליו איך תאמר אהבתיך ולבך אין אתי:  זה שלש פעמים התלת בי ולא הגדת לי במה כחך גדול.
> שופטים טז טז: ויהי כי הציקה לו בדבריה כל הימים ותאלצהו; ותקצר נפשו למות.
> שופטים טז יז: ויגד לה את כל לבו ויאמר לה מורה לא עלה על ראשי כי נזיר אלהים אני מבטן אמי; אם גלחתי וסר ממני כחי וחליתי והייתי ככל האדם.
> שופטים טז יח: ותרא דלילה כי הגיד לה את כל לבו ותשלח ותקרא לסרני פלשתים לאמר עלו הפעם כי הגיד לה (לי) את כל לבו; ועלו אליה סרני פלשתים ויעלו הכסף בידם.
> שופטים טז יט: ותישנהו על ברכיה ותקרא לאיש ותגלח את שבע מחלפות ראשו; ותחל לענותו ויסר כחו מעליו.
> שופטים טז כ: ותאמר פלשתים עליך שמשון; ויקץ משנתו ויאמר אצא כפעם בפעם ואנער והוא לא ידע כי יהוה סר מעליו.
> שופטים טז כא: ויאחזוהו פלשתים וינקרו את עיניו; ויורידו אותו עזתה ויאסרוהו בנחשתים ויהי טוחן בבית האסירים (האסורים).
> שופטים טז כב: ויחל שער ראשו לצמח כאשר גלח.
> שופטים טז כג: וסרני פלשתים נאספו לזבח זבח גדול לדגון אלהיהם ולשמחה; ויאמרו נתן אלהינו בידנו את שמשון אויבנו.
> שופטים טז כד: ויראו אתו העם ויהללו את אלהיהם:  כי אמרו נתן אלהינו בידנו את אויבנו ואת מחריב ארצנו ואשר הרבה את חללינו.
> שופטים טז כה: ויהי כי טוב (כטוב) לבם ויאמרו קראו לשמשון וישחק לנו; ויקראו לשמשון מבית האסירים (האסורים) ויצחק לפניהם ויעמידו אותו בין העמודים.
> שופטים טז כו: ויאמר שמשון אל הנער המחזיק בידו הניחה אותי והימשני (והמישני) את העמדים אשר הבית נכון עליהם; ואשען עליהם.
> שופטים טז כז: והבית מלא האנשים והנשים ושמה כל סרני פלשתים; ועל הגג כשלשת אלפים איש ואשה הראים בשחוק שמשון.
> שופטים טז כח: ויקרא שמשון אל יהוה ויאמר:  אדני יהוה זכרני נא וחזקני נא אך הפעם הזה האלהים ואנקמה נקם אחת משתי עיני מפלשתים.
> שופטים טז כט: וילפת שמשון את שני עמודי התוך אשר הבית נכון עליהם ויסמך עליהם אחד בימינו ואחד בשמאלו.
> שופטים טז ל: ויאמר שמשון תמות נפשי עם פלשתים ויט בכח ויפל הבית על הסרנים ועל כל העם אשר בו; ויהיו המתים אשר המית במותו רבים מאשר המית בחייו.
> שופטים טז לא: וירדו אחיו וכל בית אביהו וישאו אתו ויעלו ויקברו אותו בין צרעה ובין אשתאל בקבר מנוח אביו; והוא שפט את ישראל עשרים שנה.
> שופטים יז א: ויהי איש מהר אפרים ושמו מיכיהו.
> שופטים יז ב: ויאמר לאמו אלף ומאה הכסף אשר לקח לך ואתי (ואת) אלית וגם אמרת באזני הנה הכסף אתי אני לקחתיו; ותאמר אמו ברוך בני ליהוה.
> שופטים יז ג: וישב את אלף ומאה הכסף לאמו; ותאמר אמו הקדש הקדשתי את הכסף ליהוה מידי לבני לעשות פסל ומסכה ועתה אשיבנו לך.
> שופטים יז ד: וישב את הכסף לאמו; ותקח אמו מאתים כסף ותתנהו לצורף ויעשהו פסל ומסכה ויהי בבית מיכיהו.
> שופטים יז ה: והאיש מיכה לו בית אלהים; ויעש אפוד ותרפים וימלא את יד אחד מבניו ויהי לו לכהן.
> שופטים יז ו: בימים ההם אין מלך בישראל:  איש הישר בעיניו יעשה.
> שופטים יז ז: ויהי נער מבית לחם יהודה ממשפחת יהודה; והוא לוי והוא גר שם.
> שופטים יז ח: וילך האיש מהעיר מבית לחם יהודה לגור באשר ימצא; ויבא הר אפרים עד בית מיכה לעשות דרכו.
> שופטים יז ט: ויאמר לו מיכה מאין תבוא; ויאמר אליו לוי אנכי מבית לחם יהודה ואנכי הלך לגור באשר אמצא.
> שופטים יז י: ויאמר לו מיכה שבה עמדי והיה לי לאב ולכהן ואנכי אתן לך עשרת כסף לימים וערך בגדים ומחיתך; וילך הלוי.
> שופטים יז יא: ויואל הלוי לשבת את האיש; ויהי הנער לו כאחד מבניו.
> שופטים יז יב: וימלא מיכה את יד הלוי ויהי לו הנער לכהן; ויהי בבית מיכה.
> שופטים יז יג: ויאמר מיכה עתה ידעתי כי ייטיב יהוה לי:  כי היה לי הלוי לכהן.
> שופטים יח א: בימים ההם אין מלך בישראל; ובימים ההם שבט הדני מבקש לו נחלה לשבת כי לא נפלה לו עד היום ההוא בתוך שבטי ישראל בנחלה.
> שופטים יח ב: וישלחו בני דן ממשפחתם חמשה אנשים מקצותם אנשים בני חיל מצרעה ומאשתאל לרגל את הארץ ולחקרה ויאמרו אלהם לכו חקרו את הארץ; ויבאו הר אפרים עד בית מיכה וילינו שם.
> שופטים יח ג: המה עם בית מיכה והמה הכירו את קול הנער הלוי; ויסורו שם ויאמרו לו מי הביאך הלם ומה אתה עשה בזה ומה לך פה.
> שופטים יח ד: ויאמר אלהם כזה וכזה עשה לי מיכה; וישכרני ואהי לו לכהן.
> שופטים יח ה: ויאמרו לו שאל נא באלהים; ונדעה התצלח דרכנו אשר אנחנו הלכים עליה.
> שופטים יח ו: ויאמר להם הכהן לכו לשלום; נכח יהוה דרככם אשר תלכו בה.
> שופטים יח ז: וילכו חמשת האנשים ויבאו לישה; ויראו את העם אשר בקרבה יושבת לבטח כמשפט צדנים שקט ובטח ואין מכלים דבר בארץ יורש עצר ורחוקים המה מצידנים ודבר אין להם עם אדם.
> שופטים יח ח: ויבאו אל אחיהם צרעה ואשתאל; ויאמרו להם אחיהם מה אתם.
> שופטים יח ט: ויאמרו קומה ונעלה עליהם כי ראינו את הארץ והנה טובה מאד; ואתם מחשים אל תעצלו ללכת לבא לרשת את הארץ.
> שופטים יח י: כבאכם תבאו אל עם בטח והארץ רחבת ידים כי נתנה אלהים בידכם:  מקום אשר אין שם מחסור כל דבר אשר בארץ.
> שופטים יח יא: ויסעו משם ממשפחת הדני מצרעה ומאשתאל שש מאות איש חגור כלי מלחמה.
> שופטים יח יב: ויעלו ויחנו בקרית יערים ביהודה; על כן קראו למקום ההוא מחנה דן עד היום הזה הנה אחרי קרית יערים.
> שופטים יח יג: ויעברו משם הר אפרים; ויבאו עד בית מיכה.
> שופטים יח יד: ויענו חמשת האנשים ההלכים לרגל את הארץ ליש ויאמרו אל אחיהם הידעתם כי יש בבתים האלה אפוד ותרפים ופסל ומסכה; ועתה דעו מה תעשו.
> שופטים יח טו: ויסורו שמה ויבאו אל בית הנער הלוי בית מיכה; וישאלו לו לשלום.
> שופטים יח טז: ושש מאות איש חגורים כלי מלחמתם נצבים פתח השער אשר מבני דן.
> שופטים יח יז: ויעלו חמשת האנשים ההלכים לרגל את הארץ באו שמה לקחו את הפסל ואת האפוד ואת התרפים ואת המסכה; והכהן נצב פתח השער ושש מאות האיש החגור כלי המלחמה.
> שופטים יח יח: ואלה באו בית מיכה ויקחו את פסל האפוד ואת התרפים ואת המסכה; ויאמר אליהם הכהן מה אתם עשים.
> שופטים יח יט: ויאמרו לו החרש שים ידך על פיך ולך עמנו והיה לנו לאב ולכהן:  הטוב היותך כהן לבית איש אחד או היותך כהן לשבט ולמשפחה בישראל.
> שופטים יח כ: וייטב לב הכהן ויקח את האפוד ואת התרפים ואת הפסל; ויבא בקרב העם.
> שופטים יח כא: ויפנו וילכו; וישימו את הטף ואת המקנה ואת הכבודה לפניהם.
> שופטים יח כב: המה הרחיקו מבית מיכה; והאנשים אשר בבתים אשר עם בית מיכה נזעקו וידביקו את בני דן.
> שופטים יח כג: ויקראו אל בני דן ויסבו פניהם; ויאמרו למיכה מה לך כי נזעקת.
> שופטים יח כד: ויאמר את אלהי אשר עשיתי לקחתם ואת הכהן ותלכו ומה לי עוד; ומה זה תאמרו אלי מה לך.
> שופטים יח כה: ויאמרו אליו בני דן אל תשמע קולך עמנו פן יפגעו בכם אנשים מרי נפש ואספתה נפשך ונפש ביתך.
> שופטים יח כו: וילכו בני דן לדרכם; וירא מיכה כי חזקים המה ממנו ויפן וישב אל ביתו.
> שופטים יח כז: והמה לקחו את אשר עשה מיכה ואת הכהן אשר היה לו ויבאו על ליש על עם שקט ובטח ויכו אותם לפי חרב; ואת העיר שרפו באש.
> שופטים יח כח: ואין מציל כי רחוקה היא מצידון ודבר אין להם עם אדם והיא בעמק אשר לבית רחוב; ויבנו את העיר וישבו בה.
> שופטים יח כט: ויקראו שם העיר דן בשם דן אביהם אשר יולד לישראל; ואולם ליש שם העיר לראשנה.
> שופטים יח ל: ויקימו להם בני דן את הפסל; ויהונתן בן גרשם בן מנשה הוא ובניו היו כהנים לשבט הדני עד יום גלות הארץ.
> שופטים יח לא: וישימו להם את פסל מיכה אשר עשה כל ימי היות בית האלהים בשלה.
> שופטים יט א: ויהי בימים ההם ומלך אין בישראל; ויהי איש לוי גר בירכתי הר אפרים ויקח לו אשה פילגש מבית לחם יהודה.
> שופטים יט ב: ותזנה עליו פילגשו ותלך מאתו אל בית אביה אל בית לחם יהודה; ותהי שם ימים ארבעה חדשים.
> שופטים יט ג: ויקם אישה וילך אחריה לדבר על לבה להשיבו (להשיבה) ונערו עמו וצמד חמרים; ותביאהו בית אביה ויראהו אבי הנערה וישמח לקראתו.
> שופטים יט ד: ויחזק בו חתנו אבי הנערה וישב אתו שלשת ימים; ויאכלו וישתו וילינו שם.
> שופטים יט ה: ויהי ביום הרביעי וישכימו בבקר ויקם ללכת; ויאמר אבי הנערה אל חתנו סעד לבך פת לחם ואחר תלכו.
> שופטים יט ו: וישבו ויאכלו שניהם יחדו וישתו; ויאמר אבי הנערה אל האיש הואל נא ולין וייטב לבך.
> שופטים יט ז: ויקם האיש ללכת; ויפצר בו חתנו וישב וילן שם.
> שופטים יט ח: וישכם בבקר ביום החמישי ללכת ויאמר אבי הנערה סעד נא לבבך והתמהמהו עד נטות היום; ויאכלו שניהם.
> שופטים יט ט: ויקם האיש ללכת הוא ופילגשו ונערו; ויאמר לו חתנו אבי הנערה הנה נא רפה היום לערוב לינו נא הנה חנות היום לין פה וייטב לבבך והשכמתם מחר לדרככם והלכת לאהלך.
> שופטים יט י: ולא אבה האיש ללון ויקם וילך ויבא עד נכח יבוס היא ירושלם; ועמו צמד חמורים חבושים ופילגשו עמו.
> שופטים יט יא: הם עם יבוס והיום רד מאד; ויאמר הנער אל אדניו לכה נא ונסורה אל עיר היבוסי הזאת ונלין בה.
> שופטים יט יב: ויאמר אליו אדניו לא נסור אל עיר נכרי אשר לא מבני ישראל הנה; ועברנו עד גבעה.
> שופטים יט יג: ויאמר לנערו לך ונקרבה באחד המקמות; ולנו בגבעה או ברמה.
> שופטים יט יד: ויעברו וילכו; ותבא להם השמש אצל הגבעה אשר לבנימן.
> שופטים יט טו: ויסרו שם לבוא ללון בגבעה; ויבא וישב ברחוב העיר ואין איש מאסף אותם הביתה ללון.
> שופטים יט טז: והנה איש זקן בא מן מעשהו מן השדה בערב והאיש מהר אפרים והוא גר בגבעה; ואנשי המקום בני ימיני.
> שופטים יט יז: וישא עיניו וירא את האיש הארח ברחב העיר; ויאמר האיש הזקן אנה תלך ומאין תבוא.
> שופטים יט יח: ויאמר אליו עברים אנחנו מבית לחם יהודה עד ירכתי הר אפרים משם אנכי ואלך עד בית לחם יהודה; ואת בית יהוה אני הלך ואין איש מאסף אותי הביתה.
> שופטים יט יט: וגם תבן גם מספוא יש לחמורינו וגם לחם ויין יש לי ולאמתך ולנער עם עבדיך:  אין מחסור כל דבר.
> שופטים יט כ: ויאמר האיש הזקן שלום לך רק כל מחסורך עלי; רק ברחוב אל תלן.
> שופטים יט כא: ויביאהו לביתו ויבול (ויבל) לחמורים; וירחצו רגליהם ויאכלו וישתו.
> שופטים יט כב: המה מיטיבים את לבם והנה אנשי העיר אנשי בני בליעל נסבו את הבית מתדפקים על הדלת; ויאמרו אל האיש בעל הבית הזקן לאמר הוצא את האיש אשר בא אל ביתך ונדענו.
> שופטים יט כג: ויצא אליהם האיש בעל הבית ויאמר אלהם אל אחי אל תרעו נא; אחרי אשר בא האיש הזה אל ביתי אל תעשו את הנבלה הזאת.
> שופטים יט כד: הנה בתי הבתולה ופילגשהו אוציאה נא אותם וענו אותם ועשו להם הטוב בעיניכם; ולאיש הזה לא תעשו דבר הנבלה הזאת.
> שופטים יט כה: ולא אבו האנשים לשמע לו ויחזק האיש בפילגשו ויצא אליהם החוץ; וידעו אותה ויתעללו בה כל הלילה עד הבקר וישלחוה בעלות (כעלות) השחר.
> שופטים יט כו: ותבא האשה לפנות הבקר; ותפל פתח בית האיש אשר אדוניה שם עד האור.
> שופטים יט כז: ויקם אדניה בבקר ויפתח דלתות הבית ויצא ללכת לדרכו; והנה האשה פילגשו נפלת פתח הבית וידיה על הסף.
> שופטים יט כח: ויאמר אליה קומי ונלכה ואין ענה; ויקחה על החמור ויקם האיש וילך למקמו.
> שופטים יט כט: ויבא אל ביתו ויקח את המאכלת ויחזק בפילגשו וינתחה לעצמיה לשנים עשר נתחים; וישלחה בכל גבול ישראל.
> שופטים יט ל: והיה כל הראה ואמר לא נהיתה ולא נראתה כזאת למיום עלות בני ישראל מארץ מצרים עד היום הזה; שימו לכם עליה עצו ודברו.
> שופטים כ א: ויצאו כל בני ישראל ותקהל העדה כאיש אחד למדן ועד באר שבע וארץ הגלעד אל יהוה המצפה.
> שופטים כ ב: ויתיצבו פנות כל העם כל שבטי ישראל בקהל עם האלהים; ארבע מאות אלף איש רגלי שלף חרב.
> שופטים כ ג: וישמעו בני בנימן כי עלו בני ישראל המצפה; ויאמרו בני ישראל דברו איכה נהיתה הרעה הזאת.
> שופטים כ ד: ויען האיש הלוי איש האשה הנרצחה ויאמר:  הגבעתה אשר לבנימן באתי אני ופילגשי ללון.
> שופטים כ ה: ויקמו עלי בעלי הגבעה ויסבו עלי את הבית לילה; אותי דמו להרג ואת פילגשי ענו ותמת.
> שופטים כ ו: ואחז בפילגשי ואנתחה ואשלחה בכל שדה נחלת ישראל:  כי עשו זמה ונבלה בישראל.
> שופטים כ ז: הנה כלכם בני ישראל הבו לכם דבר ועצה הלם.
> שופטים כ ח: ויקם כל העם כאיש אחד לאמר:  לא נלך איש לאהלו ולא נסור איש לביתו.
> שופטים כ ט: ועתה זה הדבר אשר נעשה לגבעה:  עליה בגורל.
> שופטים כ י: ולקחנו עשרה אנשים למאה לכל שבטי ישראל ומאה לאלף ואלף לרבבה לקחת צדה לעם לעשות לבואם לגבע בנימן ככל הנבלה אשר עשה בישראל.
> שופטים כ יא: ויאסף כל איש ישראל אל העיר כאיש אחד חברים.
> שופטים כ יב: וישלחו שבטי ישראל אנשים בכל שבטי בנימן לאמר:  מה הרעה הזאת אשר נהיתה בכם.
> שופטים כ יג: ועתה תנו את האנשים בני בליעל אשר בגבעה ונמיתם ונבערה רעה מישראל; ולא אבו    (בני) בנימן לשמע בקול אחיהם בני ישראל.
> שופטים כ יד: ויאספו בני בנימן מן הערים הגבעתה לצאת למלחמה עם בני ישראל.
> שופטים כ טו: ויתפקדו בני בנימן ביום ההוא מהערים עשרים וששה אלף איש שלף חרב לבד מישבי הגבעה התפקדו שבע מאות איש בחור.
> שופטים כ טז: מכל העם הזה שבע מאות איש בחור אטר יד ימינו:  כל זה קלע באבן אל השערה ולא יחטא.
> שופטים כ יז: ואיש ישראל התפקדו לבד מבנימן ארבע מאות אלף איש שלף חרב:  כל זה איש מלחמה.
> שופטים כ יח: ויקמו ויעלו בית אל וישאלו באלהים ויאמרו בני ישראל מי יעלה לנו בתחלה למלחמה עם בני בנימן; ויאמר יהוה יהודה בתחלה.
> שופטים כ יט: ויקומו בני ישראל בבקר; ויחנו על הגבעה.
> שופטים כ כ: ויצא איש ישראל למלחמה עם בנימן; ויערכו אתם איש ישראל מלחמה אל הגבעה.
> שופטים כ כא: ויצאו בני בנימן מן הגבעה; וישחיתו בישראל ביום ההוא שנים ועשרים אלף איש ארצה.
> שופטים כ כב: ויתחזק העם איש ישראל; ויספו לערך מלחמה במקום אשר ערכו שם ביום הראשון.
> שופטים כ כג: ויעלו בני ישראל ויבכו לפני יהוה עד הערב וישאלו ביהוה לאמר האוסיף לגשת למלחמה עם בני בנימן אחי; ויאמר יהוה עלו אליו.
> שופטים כ כד: ויקרבו בני ישראל אל בני בנימן ביום השני.
> שופטים כ כה: ויצא בנימן לקראתם מן הגבעה ביום השני וישחיתו בבני ישראל עוד שמנת עשר אלף איש ארצה:  כל אלה שלפי חרב.
> שופטים כ כו: ויעלו כל בני ישראל וכל העם ויבאו בית אל ויבכו וישבו שם לפני יהוה ויצומו ביום ההוא עד הערב; ויעלו עלות ושלמים לפני יהוה.
> שופטים כ כז: וישאלו בני ישראל ביהוה; ושם ארון ברית האלהים בימים ההם.
> שופטים כ כח: ופינחס בן אלעזר בן אהרן עמד לפניו בימים ההם לאמר האוסף עוד לצאת למלחמה עם בני בנימן אחי אם אחדל; ויאמר יהוה עלו כי מחר אתננו בידך.
> שופטים כ כט: וישם ישראל ארבים אל הגבעה סביב.
> שופטים כ ל: ויעלו בני ישראל אל בני בנימן ביום השלישי; ויערכו אל הגבעה כפעם בפעם.
> שופטים כ לא: ויצאו בני בנימן לקראת העם הנתקו מן העיר; ויחלו להכות מהעם חללים כפעם בפעם במסלות אשר אחת עלה בית אל ואחת גבעתה בשדה כשלשים איש בישראל.
> שופטים כ לב: ויאמרו בני בנימן נגפים הם לפנינו כבראשנה; ובני ישראל אמרו ננוסה ונתקנוהו מן העיר אל המסלות.
> שופטים כ לג: וכל איש ישראל קמו ממקומו ויערכו בבעל תמר; וארב ישראל מגיח ממקמו ממערה גבע.
> שופטים כ לד: ויבאו מנגד לגבעה עשרת אלפים איש בחור מכל ישראל והמלחמה כבדה; והם לא ידעו כי נגעת עליהם הרעה.
> שופטים כ לה: ויגף יהוה את בנימן לפני ישראל וישחיתו בני ישראל בבנימן ביום ההוא עשרים וחמשה אלף ומאה איש:  כל אלה שלף חרב.
> שופטים כ לו: ויראו בני בנימן כי נגפו; ויתנו איש ישראל מקום לבנימן כי בטחו אל הארב אשר שמו אל הגבעה.
> שופטים כ לז: והארב החישו ויפשטו אל הגבעה; וימשך הארב ויך את כל העיר לפי חרב.
> שופטים כ לח: והמועד היה לאיש ישראל עם הארב; הרב להעלותם משאת העשן מן העיר.
> שופטים כ לט: ויהפך איש ישראל במלחמה; ובנימן החל להכות חללים באיש ישראל כשלשים איש כי אמרו אך נגוף נגף הוא לפנינו כמלחמה הראשנה.
> שופטים כ מ: והמשאת החלה לעלות מן העיר עמוד עשן; ויפן בנימן אחריו והנה עלה כליל העיר השמימה.
> שופטים כ מא: ואיש ישראל הפך ויבהל איש בנימן:  כי ראה כי נגעה עליו הרעה.
> שופטים כ מב: ויפנו לפני איש ישראל אל דרך המדבר והמלחמה הדביקתהו; ואשר מהערים משחיתים אותו בתוכו.
> שופטים כ מג: כתרו את בנימן הרדיפהו מנוחה הדריכהו עד נכח הגבעה ממזרח שמש.
> שופטים כ מד: ויפלו מבנימן שמנה עשר אלף איש:  את כל אלה אנשי חיל.
> שופטים כ מה: ויפנו וינסו המדברה אל סלע הרמון ויעללהו במסלות חמשת אלפים איש; וידביקו אחריו עד גדעם ויכו ממנו אלפים איש.
> שופטים כ מו: ויהי כל הנפלים מבנימן עשרים וחמשה אלף איש שלף חרב ביום ההוא:  את כל אלה אנשי חיל.
> שופטים כ מז: ויפנו וינסו המדברה אל סלע הרמון שש מאות איש; וישבו בסלע רמון ארבעה חדשים.
> שופטים כ מח: ואיש ישראל שבו אל בני בנימן ויכום לפי חרב מעיר מתם עד בהמה עד כל הנמצא; גם כל הערים הנמצאות שלחו באש.
> שופטים כא א: ואיש ישראל נשבע במצפה לאמר:  איש ממנו לא יתן בתו לבנימן לאשה.
> שופטים כא ב: ויבא העם בית אל וישבו שם עד הערב לפני האלהים; וישאו קולם ויבכו בכי גדול.
> שופטים כא ג: ויאמרו למה יהוה אלהי ישראל היתה זאת בישראל:  להפקד היום מישראל שבט אחד.
> שופטים כא ד: ויהי ממחרת וישכימו העם ויבנו שם מזבח; ויעלו עלות ושלמים.
> שופטים כא ה: ויאמרו בני ישראל מי אשר לא עלה בקהל מכל שבטי ישראל אל יהוה:  כי השבועה הגדולה היתה לאשר לא עלה אל יהוה המצפה לאמר מות יומת.
> שופטים כא ו: וינחמו בני ישראל אל בנימן אחיו; ויאמרו נגדע היום שבט אחד מישראל.
> שופטים כא ז: מה נעשה להם לנותרים לנשים; ואנחנו נשבענו ביהוה לבלתי תת להם מבנותינו לנשים.
> שופטים כא ח: ויאמרו מי אחד משבטי ישראל אשר לא עלה אל יהוה המצפה; והנה לא בא איש אל המחנה מיביש גלעד אל הקהל.
> שופטים כא ט: ויתפקד העם; והנה אין שם איש מיושבי יבש גלעד.
> שופטים כא י: וישלחו שם העדה שנים עשר אלף איש מבני החיל; ויצוו אותם לאמר לכו והכיתם את יושבי יבש גלעד לפי חרב והנשים והטף.
> שופטים כא יא: וזה הדבר אשר תעשו:  כל זכר וכל אשה ידעת משכב זכר תחרימו.
> שופטים כא יב: וימצאו מיושבי יביש גלעד ארבע מאות נערה בתולה אשר לא ידעה איש למשכב זכר; ויבאו אותם אל המחנה שלה אשר בארץ כנען.
> שופטים כא יג: וישלחו כל העדה וידברו אל בני בנימן אשר בסלע רמון; ויקראו להם שלום.
> שופטים כא יד: וישב בנימן בעת ההיא ויתנו להם הנשים אשר חיו מנשי יבש גלעד; ולא מצאו להם כן.
> שופטים כא טו: והעם נחם לבנימן:  כי עשה יהוה פרץ בשבטי ישראל.
> שופטים כא טז: ויאמרו זקני העדה מה נעשה לנותרים לנשים:  כי נשמדה מבנימן אשה.
> שופטים כא יז: ויאמרו ירשת פליטה לבנימן; ולא ימחה שבט מישראל.
> שופטים כא יח: ואנחנו לא נוכל לתת להם נשים מבנותינו:  כי נשבעו בני ישראל לאמר ארור נתן אשה לבנימן.
> שופטים כא יט: ויאמרו הנה חג יהוה בשלו מימים ימימה אשר מצפונה לבית אל מזרחה השמש למסלה העלה מבית אל שכמה ומנגב ללבונה.
> שופטים כא כ: ויצו (ויצוו) את בני בנימן לאמר:  לכו וארבתם בכרמים.
> שופטים כא כא: וראיתם והנה אם יצאו בנות שילו לחול במחלות ויצאתם מן הכרמים וחטפתם לכם איש אשתו מבנות שילו; והלכתם ארץ בנימן.
> שופטים כא כב: והיה כי יבאו אבותם או אחיהם לרוב (לריב) אלינו ואמרנו אליהם חנונו אותם כי לא לקחנו איש אשתו במלחמה:  כי לא אתם נתתם להם כעת תאשמו.
> שופטים כא כג: ויעשו כן בני בנימן וישאו נשים למספרם מן המחללות אשר גזלו; וילכו וישובו אל נחלתם ויבנו את הערים וישבו בהם.
> שופטים כא כד: ויתהלכו משם בני ישראל בעת ההיא איש לשבטו ולמשפחתו; ויצאו משם איש לנחלתו.
> שופטים כא כה: בימים ההם אין מלך בישראל:  איש הישר בעיניו יעשה.
