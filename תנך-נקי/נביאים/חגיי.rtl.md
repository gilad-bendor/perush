> חגיי א א: בשנת שתים לדריוש המלך בחדש הששי ביום אחד לחדש היה דבר יהוה ביד חגי הנביא אל זרבבל בן שאלתיאל פחת יהודה ואל יהושע בן יהוצדק הכהן הגדול לאמר.
> חגיי א ב: כה אמר יהוה צבאות לאמר:  העם הזה אמרו לא עת בא עת בית יהוה להבנות.
> חגיי א ג: ויהי דבר יהוה ביד חגי הנביא לאמר.
> חגיי א ד: העת לכם אתם לשבת בבתיכם ספונים והבית הזה חרב.
> חגיי א ה: ועתה כה אמר יהוה צבאות:  שימו לבבכם על דרכיכם.
> חגיי א ו: זרעתם הרבה והבא מעט אכול ואין לשבעה שתו ואין לשכרה לבוש ואין לחם לו; והמשתכר משתכר אל צרור נקוב.
> חגיי א ז: כה אמר יהוה צבאות:  שימו לבבכם על דרכיכם.
> חגיי א ח: עלו ההר והבאתם עץ ובנו הבית; וארצה בו ואכבד (ואכבדה) אמר יהוה.
> חגיי א ט: פנה אל הרבה והנה למעט והבאתם הבית ונפחתי בו:  יען מה נאם יהוה צבאות יען ביתי אשר הוא חרב ואתם רצים איש לביתו.
> חגיי א י: על כן עליכם כלאו שמים מטל; והארץ כלאה יבולה.
> חגיי א יא: ואקרא חרב על הארץ ועל ההרים ועל הדגן ועל התירוש ועל היצהר ועל אשר תוציא האדמה; ועל האדם ועל הבהמה ועל כל יגיע כפים.
> חגיי א יב: וישמע זרבבל בן שלתיאל ויהושע בן יהוצדק הכהן הגדול וכל שארית העם בקול יהוה אלהיהם ועל דברי חגי הנביא כאשר שלחו יהוה אלהיהם; וייראו העם מפני יהוה.
> חגיי א יג: ויאמר חגי מלאך יהוה במלאכות יהוה לעם לאמר:  אני אתכם נאם יהוה.
> חגיי א יד: ויער יהוה את רוח זרבבל בן שלתיאל פחת יהודה ואת רוח יהושע בן יהוצדק הכהן הגדול ואת רוח כל שארית העם; ויבאו ויעשו מלאכה בבית יהוה צבאות אלהיהם.
> חגיי א טו: ביום עשרים וארבעה לחדש בששי בשנת שתים לדריוש המלך.
> חגיי ב א: בשביעי בעשרים ואחד לחדש היה דבר יהוה ביד חגי הנביא לאמר.
> חגיי ב ב: אמר נא אל זרבבל בן שלתיאל פחת יהודה ואל יהושע בן יהוצדק הכהן הגדול ואל שארית העם לאמר.
> חגיי ב ג: מי בכם הנשאר אשר ראה את הבית הזה בכבודו הראשון; ומה אתם ראים אתו עתה הלוא כמהו כאין בעיניכם.
> חגיי ב ד: ועתה חזק זרבבל נאם יהוה וחזק יהושע בן יהוצדק הכהן הגדול וחזק כל עם הארץ נאם יהוה ועשו:  כי אני אתכם נאם יהוה צבאות.
> חגיי ב ה: את הדבר אשר כרתי אתכם בצאתכם ממצרים ורוחי עמדת בתוככם אל תיראו.
> חגיי ב ו: כי כה אמר יהוה צבאות עוד אחת מעט היא; ואני מרעיש את השמים ואת הארץ ואת הים ואת החרבה.
> חגיי ב ז: והרעשתי את כל הגוים ובאו חמדת כל הגוים; ומלאתי את הבית הזה כבוד אמר יהוה צבאות.
> חגיי ב ח: לי הכסף ולי הזהב נאם יהוה צבאות.
> חגיי ב ט: גדול יהיה כבוד הבית הזה האחרון מן הראשון אמר יהוה צבאות; ובמקום הזה אתן שלום נאם יהוה צבאות.
> חגיי ב י: בעשרים וארבעה לתשיעי בשנת שתים לדריוש היה דבר יהוה אל חגי הנביא לאמר.
> חגיי ב יא: כה אמר יהוה צבאות:  שאל נא את הכהנים תורה לאמר.
> חגיי ב יב: הן ישא איש בשר קדש בכנף בגדו ונגע בכנפו אל הלחם ואל הנזיד ואל היין ואל שמן ואל כל מאכל היקדש; ויענו הכהנים ויאמרו לא.
> חגיי ב יג: ויאמר חגי אם יגע טמא נפש בכל אלה היטמא; ויענו הכהנים ויאמרו יטמא.
> חגיי ב יד: ויען חגי ויאמר כן העם הזה וכן הגוי הזה לפני נאם יהוה וכן כל מעשה ידיהם; ואשר יקריבו שם טמא הוא.
> חגיי ב טו: ועתה שימו נא לבבכם מן היום הזה ומעלה; מטרם שום אבן אל אבן בהיכל יהוה.
> חגיי ב טז: מהיותם בא אל ערמת עשרים והיתה עשרה; בא אל היקב לחשף חמשים פורה והיתה עשרים.
> חגיי ב יז: הכיתי אתכם בשדפון ובירקון ובברד את כל מעשה ידיכם; ואין אתכם אלי נאם יהוה.
> חגיי ב יח: שימו נא לבבכם מן היום הזה ומעלה; מיום עשרים וארבעה לתשיעי למן היום אשר יסד היכל יהוה שימו לבבכם.
> חגיי ב יט: העוד הזרע במגורה ועד הגפן והתאנה והרמון ועץ הזית לא נשא מן היום הזה אברך.
> חגיי ב כ: ויהי דבר יהוה שנית אל חגי בעשרים וארבעה לחדש לאמר.
> חגיי ב כא: אמר אל זרבבל פחת יהודה לאמר:  אני מרעיש את השמים ואת הארץ.
> חגיי ב כב: והפכתי כסא ממלכות והשמדתי חזק ממלכות הגוים; והפכתי מרכבה ורכביה וירדו סוסים ורכביהם איש בחרב אחיו.
> חגיי ב כג: ביום ההוא נאם יהוה צבאות אקחך זרבבל בן שאלתיאל עבדי נאם יהוה ושמתיך כחותם:  כי בך בחרתי נאם יהוה צבאות.
