> מלאכי א א: משא דבר יהוה אל ישראל ביד מלאכי.
> מלאכי א ב: אהבתי אתכם אמר יהוה ואמרתם במה אהבתנו; הלוא אח עשו ליעקב נאם יהוה ואהב את יעקב.
> מלאכי א ג: ואת עשו שנאתי; ואשים את הריו שממה ואת נחלתו לתנות מדבר.
> מלאכי א ד: כי תאמר אדום רששנו ונשוב ונבנה חרבות כה אמר יהוה צבאות המה יבנו ואני אהרוס; וקראו להם גבול רשעה והעם אשר זעם יהוה עד עולם.
> מלאכי א ה: ועיניכם תראינה; ואתם תאמרו יגדל יהוה מעל לגבול ישראל.
> מלאכי א ו: בן יכבד אב ועבד אדניו; ואם אב אני איה כבודי ואם אדונים אני איה מוראי אמר יהוה צבאות לכם הכהנים בוזי שמי ואמרתם במה בזינו את שמך.
> מלאכי א ז: מגישים על מזבחי לחם מגאל ואמרתם במה גאלנוך; באמרכם שלחן יהוה נבזה הוא.
> מלאכי א ח: וכי תגישון עור לזבח אין רע וכי תגישו פסח וחלה אין רע; הקריבהו נא לפחתך הירצך או הישא פניך אמר יהוה צבאות.
> מלאכי א ט: ועתה חלו נא פני אל ויחננו; מידכם היתה זאת הישא מכם פנים אמר יהוה צבאות.
> מלאכי א י: מי גם בכם ויסגר דלתים ולא תאירו מזבחי חנם; אין לי חפץ בכם אמר יהוה צבאות ומנחה לא ארצה מידכם.
> מלאכי א יא: כי ממזרח שמש ועד מבואו גדול שמי בגוים ובכל מקום מקטר מגש לשמי ומנחה טהורה:  כי גדול שמי בגוים אמר יהוה צבאות.
> מלאכי א יב: ואתם מחללים אותו באמרכם שלחן אדני מגאל הוא וניבו נבזה אכלו.
> מלאכי א יג: ואמרתם הנה מתלאה והפחתם אותו אמר יהוה צבאות והבאתם גזול ואת הפסח ואת החולה והבאתם את המנחה; הארצה אותה מידכם אמר יהוה.
> מלאכי א יד: וארור נוכל ויש בעדרו זכר ונדר וזבח משחת לאדני:  כי מלך גדול אני אמר יהוה צבאות ושמי נורא בגוים.
> מלאכי ב א: ועתה אליכם המצוה הזאת הכהנים.
> מלאכי ב ב: אם לא תשמעו ואם לא תשימו על לב לתת כבוד לשמי אמר יהוה צבאות ושלחתי בכם את המארה וארותי את ברכותיכם; וגם ארותיה כי אינכם שמים על לב.
> מלאכי ב ג: הנני גער לכם את הזרע וזריתי פרש על פניכם פרש חגיכם; ונשא אתכם אליו.
> מלאכי ב ד: וידעתם כי שלחתי אליכם את המצוה הזאת:  להיות בריתי את לוי אמר יהוה צבאות.
> מלאכי ב ה: בריתי היתה אתו החיים והשלום ואתנם לו מורא וייראני; ומפני שמי נחת הוא.
> מלאכי ב ו: תורת אמת היתה בפיהו ועולה לא נמצא בשפתיו; בשלום ובמישור הלך אתי ורבים השיב מעון.
> מלאכי ב ז: כי שפתי כהן ישמרו דעת ותורה יבקשו מפיהו:  כי מלאך יהוה צבאות הוא.
> מלאכי ב ח: ואתם סרתם מן הדרך הכשלתם רבים בתורה; שחתם ברית הלוי אמר יהוה צבאות.
> מלאכי ב ט: וגם אני נתתי אתכם נבזים ושפלים לכל העם:  כפי אשר אינכם שמרים את דרכי ונשאים פנים בתורה.
> מלאכי ב י: הלוא אב אחד לכלנו הלוא אל אחד בראנו; מדוע נבגד איש באחיו לחלל ברית אבתינו.
> מלאכי ב יא: בגדה יהודה ותועבה נעשתה בישראל ובירושלם:  כי חלל יהודה קדש יהוה אשר אהב ובעל בת אל נכר.
> מלאכי ב יב: יכרת יהוה לאיש אשר יעשנה ער וענה מאהלי יעקב; ומגיש מנחה ליהוה צבאות.
> מלאכי ב יג: וזאת שנית תעשו כסות דמעה את מזבח יהוה בכי ואנקה; מאין עוד פנות אל המנחה ולקחת רצון מידכם.
> מלאכי ב יד: ואמרתם על מה:  על כי יהוה העיד בינך ובין אשת נעוריך אשר אתה בגדתה בה והיא חברתך ואשת בריתך.
> מלאכי ב טו: ולא אחד עשה ושאר רוח לו ומה האחד מבקש זרע אלהים; ונשמרתם ברוחכם ובאשת נעוריך אל יבגד.
> מלאכי ב טז: כי שנא שלח אמר יהוה אלהי ישראל וכסה חמס על לבושו אמר יהוה צבאות; ונשמרתם ברוחכם ולא תבגדו.
> מלאכי ב יז: הוגעתם יהוה בדבריכם ואמרתם במה הוגענו:  באמרכם כל עשה רע טוב בעיני יהוה ובהם הוא חפץ או איה אלהי המשפט.
> מלאכי ג א: הנני שלח מלאכי ופנה דרך לפני; ופתאם יבוא אל היכלו האדון אשר אתם מבקשים ומלאך הברית אשר אתם חפצים הנה בא אמר יהוה צבאות.
> מלאכי ג ב: ומי מכלכל את יום בואו ומי העמד בהראותו:  כי הוא כאש מצרף וכברית מכבסים.
> מלאכי ג ג: וישב מצרף ומטהר כסף וטהר את בני לוי וזקק אתם כזהב וככסף; והיו ליהוה מגישי מנחה בצדקה.
> מלאכי ג ד: וערבה ליהוה מנחת יהודה וירושלם כימי עולם וכשנים קדמנית.
> מלאכי ג ה: וקרבתי אליכם למשפט והייתי עד ממהר במכשפים ובמנאפים ובנשבעים לשקר; ובעשקי שכר שכיר אלמנה ויתום ומטי גר ולא יראוני אמר יהוה צבאות.
> מלאכי ג ו: כי אני יהוה לא שניתי; ואתם בני יעקב לא כליתם.
> מלאכי ג ז: למימי אבתיכם סרתם מחקי ולא שמרתם שובו אלי ואשובה אליכם אמר יהוה צבאות; ואמרתם במה נשוב.
> מלאכי ג ח: היקבע אדם אלהים כי אתם קבעים אתי ואמרתם במה קבענוך:  המעשר והתרומה.
> מלאכי ג ט: במארה אתם נארים ואתי אתם קבעים הגוי כלו.
> מלאכי ג י: הביאו את כל המעשר אל בית האוצר ויהי טרף בביתי ובחנוני נא בזאת אמר יהוה צבאות:  אם לא אפתח לכם את ארבות השמים והריקתי לכם ברכה עד בלי די.
> מלאכי ג יא: וגערתי לכם באכל ולא ישחת לכם את פרי האדמה; ולא תשכל לכם הגפן בשדה אמר יהוה צבאות.
> מלאכי ג יב: ואשרו אתכם כל הגוים:  כי תהיו אתם ארץ חפץ אמר יהוה צבאות.
> מלאכי ג יג: חזקו עלי דבריכם אמר יהוה; ואמרתם מה נדברנו עליך.
> מלאכי ג יד: אמרתם שוא עבד אלהים; ומה בצע כי שמרנו משמרתו וכי הלכנו קדרנית מפני יהוה צבאות.
> מלאכי ג טו: ועתה אנחנו מאשרים זדים; גם נבנו עשי רשעה גם בחנו אלהים וימלטו.
> מלאכי ג טז: אז נדברו יראי יהוה איש אל רעהו; ויקשב יהוה וישמע ויכתב ספר זכרון לפניו ליראי יהוה ולחשבי שמו.
> מלאכי ג יז: והיו לי אמר יהוה צבאות ליום אשר אני עשה סגלה; וחמלתי עליהם כאשר יחמל איש על בנו העבד אתו.
> מלאכי ג יח: ושבתם וראיתם בין צדיק לרשע בין עבד אלהים לאשר לא עבדו.
> מלאכי ג יט: כי הנה היום בא בער כתנור; והיו כל זדים וכל עשה רשעה קש ולהט אתם היום הבא אמר יהוה צבאות אשר לא יעזב להם שרש וענף.
> מלאכי ג כ: וזרחה לכם יראי שמי שמש צדקה ומרפא בכנפיה; ויצאתם ופשתם כעגלי מרבק.
> מלאכי ג כא: ועסותם רשעים כי יהיו אפר תחת כפות רגליכם:  ביום אשר אני עשה אמר יהוה צבאות.
> מלאכי ג כב: זכרו תורת משה עבדי אשר צויתי אותו בחרב על כל ישראל חקים ומשפטים.
> מלאכי ג כג: הנה אנכי שלח לכם את אליה הנביא לפני בוא יום יהוה הגדול והנורא.
> מלאכי ג כד: והשיב לב אבות על בנים ולב בנים על אבותם פן אבוא והכיתי את הארץ חרם.
