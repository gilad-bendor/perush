> מלכים-א א א: והמלך דוד זקן בא בימים; ויכסהו בבגדים ולא יחם לו.
> מלכים-א א ב: ויאמרו לו עבדיו יבקשו לאדני המלך נערה בתולה ועמדה לפני המלך ותהי לו סכנת; ושכבה בחיקך וחם לאדני המלך.
> מלכים-א א ג: ויבקשו נערה יפה בכל גבול ישראל; וימצאו את אבישג השונמית ויבאו אתה למלך.
> מלכים-א א ד: והנערה יפה עד מאד; ותהי למלך סכנת ותשרתהו והמלך לא ידעה.
> מלכים-א א ה: ואדניה בן חגית מתנשא לאמר אני אמלך; ויעש לו רכב ופרשים וחמשים איש רצים לפניו.
> מלכים-א א ו: ולא עצבו אביו מימיו לאמר מדוע ככה עשית; וגם הוא טוב תאר מאד ואתו ילדה אחרי אבשלום.
> מלכים-א א ז: ויהיו דבריו עם יואב בן צרויה ועם אביתר הכהן; ויעזרו אחרי אדניה.
> מלכים-א א ח: וצדוק הכהן ובניהו בן יהוידע ונתן הנביא ושמעי ורעי והגבורים אשר לדוד לא היו עם אדניהו.
> מלכים-א א ט: ויזבח אדניהו צאן ובקר ומריא עם אבן הזחלת אשר אצל עין רגל; ויקרא את כל אחיו בני המלך ולכל אנשי יהודה עבדי המלך.
> מלכים-א א י: ואת נתן הנביא ובניהו ואת הגבורים ואת שלמה אחיו לא קרא.
> מלכים-א א יא: ויאמר נתן אל בת שבע אם שלמה לאמר הלוא שמעת כי מלך אדניהו בן חגית; ואדנינו דוד לא ידע.
> מלכים-א א יב: ועתה לכי איעצך נא עצה:  ומלטי את נפשך ואת נפש בנך שלמה.
> מלכים-א א יג: לכי ובאי אל המלך דוד ואמרת אליו הלא אתה אדני המלך נשבעת לאמתך לאמר כי שלמה בנך ימלך אחרי והוא ישב על כסאי; ומדוע מלך אדניהו.
> מלכים-א א יד: הנה עודך מדברת שם עם המלך; ואני אבוא אחריך ומלאתי את דבריך.
> מלכים-א א טו: ותבא בת שבע אל המלך החדרה והמלך זקן מאד; ואבישג השונמית משרת את המלך.
> מלכים-א א טז: ותקד בת שבע ותשתחו למלך; ויאמר המלך מה לך.
> מלכים-א א יז: ותאמר לו אדני אתה נשבעת ביהוה אלהיך לאמתך כי שלמה בנך ימלך אחרי; והוא ישב על כסאי.
> מלכים-א א יח: ועתה הנה אדניה מלך; ועתה אדני המלך לא ידעת.
> מלכים-א א יט: ויזבח שור ומריא וצאן לרב ויקרא לכל בני המלך ולאביתר הכהן וליאב שר הצבא; ולשלמה עבדך לא קרא.
> מלכים-א א כ: ואתה אדני המלך עיני כל ישראל עליך:  להגיד להם מי ישב על כסא אדני המלך אחריו.
> מלכים-א א כא: והיה כשכב אדני המלך עם אבתיו; והייתי אני ובני שלמה חטאים.
> מלכים-א א כב: והנה עודנה מדברת עם המלך; ונתן הנביא בא.
> מלכים-א א כג: ויגידו למלך לאמר הנה נתן הנביא; ויבא לפני המלך וישתחו למלך על אפיו ארצה.
> מלכים-א א כד: ויאמר נתן אדני המלך אתה אמרת אדניהו ימלך אחרי; והוא ישב על כסאי.
> מלכים-א א כה: כי ירד היום ויזבח שור ומריא וצאן לרב ויקרא לכל בני המלך ולשרי הצבא ולאביתר הכהן והנם אכלים ושתים לפניו; ויאמרו יחי המלך אדניהו.
> מלכים-א א כו: ולי אני עבדך ולצדק הכהן ולבניהו בן יהוידע ולשלמה עבדך לא קרא.
> מלכים-א א כז: אם מאת אדני המלך נהיה הדבר הזה; ולא הודעת את עבדיך (עבדך) מי ישב על כסא אדני המלך אחריו.
> מלכים-א א כח: ויען המלך דוד ויאמר קראו לי לבת שבע; ותבא לפני המלך ותעמד לפני המלך.
> מלכים-א א כט: וישבע המלך ויאמר:  חי יהוה אשר פדה את נפשי מכל צרה.
> מלכים-א א ל: כי כאשר נשבעתי לך ביהוה אלהי ישראל לאמר כי שלמה בנך ימלך אחרי והוא ישב על כסאי תחתי:  כי כן אעשה היום הזה.
> מלכים-א א לא: ותקד בת שבע אפים ארץ ותשתחו למלך; ותאמר יחי אדני המלך דוד לעלם.
> מלכים-א א לב: ויאמר המלך דוד קראו לי לצדוק הכהן ולנתן הנביא ולבניהו בן יהוידע; ויבאו לפני המלך.
> מלכים-א א לג: ויאמר המלך להם קחו עמכם את עבדי אדניכם והרכבתם את שלמה בני על הפרדה אשר לי; והורדתם אתו אל גחון.
> מלכים-א א לד: ומשח אתו שם צדוק הכהן ונתן הנביא למלך על ישראל; ותקעתם בשופר ואמרתם יחי המלך שלמה.
> מלכים-א א לה: ועליתם אחריו ובא וישב על כסאי והוא ימלך תחתי; ואתו צויתי להיות נגיד על ישראל ועל יהודה.
> מלכים-א א לו: ויען בניהו בן יהוידע את המלך ויאמר אמן:  כן יאמר יהוה אלהי אדני המלך.
> מלכים-א א לז: כאשר היה יהוה עם אדני המלך כן יהי (יהיה) עם שלמה; ויגדל את כסאו מכסא אדני המלך דוד.
> מלכים-א א לח: וירד צדוק הכהן ונתן הנביא ובניהו בן יהוידע והכרתי והפלתי וירכבו את שלמה על פרדת המלך דוד; וילכו אתו על גחון.
> מלכים-א א לט: ויקח צדוק הכהן את קרן השמן מן האהל וימשח את שלמה; ויתקעו בשופר ויאמרו כל העם יחי המלך שלמה.
> מלכים-א א מ: ויעלו כל העם אחריו והעם מחללים בחללים ושמחים שמחה גדולה; ותבקע הארץ בקולם.
> מלכים-א א מא: וישמע אדניהו וכל הקראים אשר אתו והם כלו לאכל; וישמע יואב את קול השופר ויאמר מדוע קול הקריה הומה.
> מלכים-א א מב: עודנו מדבר והנה יונתן בן אביתר הכהן בא; ויאמר אדניהו בא כי איש חיל אתה וטוב תבשר.
> מלכים-א א מג: ויען יונתן ויאמר לאדניהו:  אבל אדנינו המלך דוד המליך את שלמה.
> מלכים-א א מד: וישלח אתו המלך את צדוק הכהן ואת נתן הנביא ובניהו בן יהוידע והכרתי והפלתי; וירכבו אתו על פרדת המלך.
> מלכים-א א מה: וימשחו אתו צדוק הכהן ונתן הנביא למלך בגחון ויעלו משם שמחים ותהם הקריה; הוא הקול אשר שמעתם.
> מלכים-א א מו: וגם ישב שלמה על כסא המלוכה.
> מלכים-א א מז: וגם באו עבדי המלך לברך את אדנינו המלך דוד לאמר ייטב אלהיך (אלהים) את שם שלמה משמך ויגדל את כסאו מכסאך; וישתחו המלך על המשכב.
> מלכים-א א מח: וגם ככה אמר המלך:  ברוך יהוה אלהי ישראל אשר נתן היום ישב על כסאי ועיני ראות.
> מלכים-א א מט: ויחרדו ויקמו כל הקראים אשר לאדניהו; וילכו איש לדרכו.
> מלכים-א א נ: ואדניהו ירא מפני שלמה; ויקם וילך ויחזק בקרנות המזבח.
> מלכים-א א נא: ויגד לשלמה לאמר הנה אדניהו ירא את המלך שלמה; והנה אחז בקרנות המזבח לאמר ישבע לי כיום המלך שלמה אם ימית את עבדו בחרב.
> מלכים-א א נב: ויאמר שלמה אם יהיה לבן חיל לא יפל משערתו ארצה; ואם רעה תמצא בו ומת.
> מלכים-א א נג: וישלח המלך שלמה ויורדהו מעל המזבח ויבא וישתחו למלך שלמה; ויאמר לו שלמה לך לביתך.
> מלכים-א ב א: ויקרבו ימי דוד למות; ויצו את שלמה בנו לאמר.
> מלכים-א ב ב: אנכי הלך בדרך כל הארץ; וחזקת והיית לאיש.
> מלכים-א ב ג: ושמרת את משמרת יהוה אלהיך ללכת בדרכיו לשמר חקתיו מצותיו ומשפטיו ועדותיו ככתוב בתורת משה למען תשכיל את כל אשר תעשה ואת כל אשר תפנה שם.
> מלכים-א ב ד: למען יקים יהוה את דברו אשר דבר עלי לאמר אם ישמרו בניך את דרכם ללכת לפני באמת בכל לבבם ובכל נפשם:  לאמר לא יכרת לך איש מעל כסא ישראל.
> מלכים-א ב ה: וגם אתה ידעת את אשר עשה לי יואב בן צרויה אשר עשה לשני שרי צבאות ישראל לאבנר בן נר ולעמשא בן יתר ויהרגם וישם דמי מלחמה בשלם; ויתן דמי מלחמה בחגרתו אשר במתניו ובנעלו אשר ברגליו.
> מלכים-א ב ו: ועשית כחכמתך; ולא תורד שיבתו בשלם שאל.
> מלכים-א ב ז: ולבני ברזלי הגלעדי תעשה חסד והיו באכלי שלחנך:  כי כן קרבו אלי בברחי מפני אבשלום אחיך.
> מלכים-א ב ח: והנה עמך שמעי בן גרא בן הימיני מבחרים והוא קללני קללה נמרצת ביום לכתי מחנים; והוא ירד לקראתי הירדן ואשבע לו ביהוה לאמר אם אמיתך בחרב.
> מלכים-א ב ט: ועתה אל תנקהו כי איש חכם אתה; וידעת את אשר תעשה לו והורדת את שיבתו בדם שאול.
> מלכים-א ב י: וישכב דוד עם אבתיו; ויקבר בעיר דוד.
> מלכים-א ב יא: והימים אשר מלך דוד על ישראל ארבעים שנה:  בחברון מלך שבע שנים ובירושלם מלך שלשים ושלש שנים.
> מלכים-א ב יב: ושלמה ישב על כסא דוד אביו; ותכן מלכתו מאד.
> מלכים-א ב יג: ויבא אדניהו בן חגית אל בת שבע אם שלמה ותאמר השלום באך; ויאמר שלום.
> מלכים-א ב יד: ויאמר דבר לי אליך; ותאמר דבר.
> מלכים-א ב טו: ויאמר את ידעת כי לי היתה המלוכה ועלי שמו כל ישראל פניהם למלך; ותסב המלוכה ותהי לאחי כי מיהוה היתה לו.
> מלכים-א ב טז: ועתה שאלה אחת אנכי שאל מאתך אל תשבי את פני; ותאמר אליו דבר.
> מלכים-א ב יז: ויאמר אמרי נא לשלמה המלך כי לא ישיב את פניך; ויתן לי את אבישג השונמית לאשה.
> מלכים-א ב יח: ותאמר בת שבע טוב; אנכי אדבר עליך אל המלך.
> מלכים-א ב יט: ותבא בת שבע אל המלך שלמה לדבר לו על אדניהו; ויקם המלך לקראתה וישתחו לה וישב על כסאו וישם כסא לאם המלך ותשב לימינו.
> מלכים-א ב כ: ותאמר שאלה אחת קטנה אנכי שאלת מאתך אל תשב את פני; ויאמר לה המלך שאלי אמי כי לא אשיב את פניך.
> מלכים-א ב כא: ותאמר יתן את אבישג השנמית לאדניהו אחיך לאשה.
> מלכים-א ב כב: ויען המלך שלמה ויאמר לאמו ולמה את שאלת את אבישג השנמית לאדניהו ושאלי לו את המלוכה כי הוא אחי הגדול ממני; ולו ולאביתר הכהן וליואב בן צרויה.
> מלכים-א ב כג: וישבע המלך שלמה ביהוה לאמר:  כה יעשה לי אלהים וכה יוסיף כי בנפשו דבר אדניהו את הדבר הזה.
> מלכים-א ב כד: ועתה חי יהוה אשר הכינני ויושיביני (ויושיבני) על כסא דוד אבי ואשר עשה לי בית כאשר דבר:  כי היום יומת אדניהו.
> מלכים-א ב כה: וישלח המלך שלמה ביד בניהו בן יהוידע; ויפגע בו וימת.
> מלכים-א ב כו: ולאביתר הכהן אמר המלך ענתת לך על שדיך כי איש מות אתה; וביום הזה לא אמיתך כי נשאת את ארון אדני יהוה לפני דוד אבי וכי התענית בכל אשר התענה אבי.
> מלכים-א ב כז: ויגרש שלמה את אביתר מהיות כהן ליהוה למלא את דבר יהוה אשר דבר על בית עלי בשלה.
> מלכים-א ב כח: והשמעה באה עד יואב כי יואב נטה אחרי אדניה ואחרי אבשלום לא נטה; וינס יואב אל אהל יהוה ויחזק בקרנות המזבח.
> מלכים-א ב כט: ויגד למלך שלמה כי נס יואב אל אהל יהוה והנה אצל המזבח; וישלח שלמה את בניהו בן יהוידע לאמר לך פגע בו.
> מלכים-א ב ל: ויבא בניהו אל אהל יהוה ויאמר אליו כה אמר המלך צא ויאמר לא כי פה אמות; וישב בניהו את המלך דבר לאמר כה דבר יואב וכה ענני.
> מלכים-א ב לא: ויאמר לו המלך עשה כאשר דבר ופגע בו וקברתו; והסירת דמי חנם אשר שפך יואב מעלי ומעל בית אבי.
> מלכים-א ב לב: והשיב יהוה את דמו על ראשו אשר פגע בשני אנשים צדקים וטבים ממנו ויהרגם בחרב ואבי דוד לא ידע:  את אבנר בן נר שר צבא ישראל ואת עמשא בן יתר שר צבא יהודה.
> מלכים-א ב לג: ושבו דמיהם בראש יואב ובראש זרעו לעלם; ולדוד ולזרעו ולביתו ולכסאו יהיה שלום עד עולם מעם יהוה.
> מלכים-א ב לד: ויעל בניהו בן יהוידע ויפגע בו וימתהו; ויקבר בביתו במדבר.
> מלכים-א ב לה: ויתן המלך את בניהו בן יהוידע תחתיו על הצבא; ואת צדוק הכהן נתן המלך תחת אביתר.
> מלכים-א ב לו: וישלח המלך ויקרא לשמעי ויאמר לו בנה לך בית בירושלם וישבת שם; ולא תצא משם אנה ואנה.
> מלכים-א ב לז: והיה ביום צאתך ועברת את נחל קדרון ידע תדע כי מות תמות:  דמך יהיה בראשך.
> מלכים-א ב לח: ויאמר שמעי למלך טוב הדבר כאשר דבר אדני המלך כן יעשה עבדך; וישב שמעי בירושלם ימים רבים.
> מלכים-א ב לט: ויהי מקץ שלש שנים ויברחו שני עבדים לשמעי אל אכיש בן מעכה מלך גת; ויגידו לשמעי לאמר הנה עבדיך בגת.
> מלכים-א ב מ: ויקם שמעי ויחבש את חמרו וילך גתה אל אכיש לבקש את עבדיו; וילך שמעי ויבא את עבדיו מגת.
> מלכים-א ב מא: ויגד לשלמה:  כי הלך שמעי מירושלם גת וישב.
> מלכים-א ב מב: וישלח המלך ויקרא לשמעי ויאמר אליו הלוא השבעתיך ביהוה ואעד בך לאמר ביום צאתך והלכת אנה ואנה ידע תדע כי מות תמות; ותאמר אלי טוב הדבר שמעתי.
> מלכים-א ב מג: ומדוע לא שמרת את שבעת יהוה; ואת המצוה אשר צויתי עליך.
> מלכים-א ב מד: ויאמר המלך אל שמעי אתה ידעת את כל הרעה אשר ידע לבבך אשר עשית לדוד אבי; והשיב יהוה את רעתך בראשך.
> מלכים-א ב מה: והמלך שלמה ברוך; וכסא דוד יהיה נכון לפני יהוה עד עולם.
> מלכים-א ב מו: ויצו המלך את בניהו בן יהוידע ויצא ויפגע בו וימת; והממלכה נכונה ביד שלמה.
> מלכים-א ג א: ויתחתן שלמה את פרעה מלך מצרים; ויקח את בת פרעה ויביאה אל עיר דוד עד כלתו לבנות את ביתו ואת בית יהוה ואת חומת ירושלם סביב.
> מלכים-א ג ב: רק העם מזבחים בבמות:  כי לא נבנה בית לשם יהוה עד הימים ההם.
> מלכים-א ג ג: ויאהב שלמה את יהוה ללכת בחקות דוד אביו:  רק בבמות הוא מזבח ומקטיר.
> מלכים-א ג ד: וילך המלך גבענה לזבח שם כי היא הבמה הגדולה; אלף עלות יעלה שלמה על המזבח ההוא.
> מלכים-א ג ה: בגבעון נראה יהוה אל שלמה בחלום הלילה; ויאמר אלהים שאל מה אתן לך.
> מלכים-א ג ו: ויאמר שלמה אתה עשית עם עבדך דוד אבי חסד גדול כאשר הלך לפניך באמת ובצדקה ובישרת לבב עמך; ותשמר לו את החסד הגדול הזה ותתן לו בן ישב על כסאו כיום הזה.
> מלכים-א ג ז: ועתה יהוה אלהי אתה המלכת את עבדך תחת דוד אבי; ואנכי נער קטן לא אדע צאת ובא.
> מלכים-א ג ח: ועבדך בתוך עמך אשר בחרת:  עם רב אשר לא ימנה ולא יספר מרב.
> מלכים-א ג ט: ונתת לעבדך לב שמע לשפט את עמך להבין בין טוב לרע:  כי מי יוכל לשפט את עמך הכבד הזה.
> מלכים-א ג י: וייטב הדבר בעיני אדני:  כי שאל שלמה את הדבר הזה.
> מלכים-א ג יא: ויאמר אלהים אליו יען אשר שאלת את הדבר הזה ולא שאלת לך ימים רבים ולא שאלת לך עשר ולא שאלת נפש איביך; ושאלת לך הבין לשמע משפט.
> מלכים-א ג יב: הנה עשיתי כדבריך; הנה נתתי לך לב חכם ונבון אשר כמוך לא היה לפניך ואחריך לא יקום כמוך.
> מלכים-א ג יג: וגם אשר לא שאלת נתתי לך גם עשר גם כבוד:  אשר לא היה כמוך איש במלכים כל ימיך.
> מלכים-א ג יד: ואם תלך בדרכי לשמר חקי ומצותי כאשר הלך דויד אביך והארכתי את ימיך.
> מלכים-א ג טו: ויקץ שלמה והנה חלום; ויבוא ירושלם ויעמד לפני ארון ברית אדני ויעל עלות ויעש שלמים ויעש משתה לכל עבדיו.
> מלכים-א ג טז: אז תבאנה שתים נשים זנות אל המלך; ותעמדנה לפניו.
> מלכים-א ג יז: ותאמר האשה האחת בי אדני אני והאשה הזאת ישבת בבית אחד; ואלד עמה בבית.
> מלכים-א ג יח: ויהי ביום השלישי ללדתי ותלד גם האשה הזאת; ואנחנו יחדו אין זר אתנו בבית זולתי שתים אנחנו בבית.
> מלכים-א ג יט: וימת בן האשה הזאת לילה אשר שכבה עליו.
> מלכים-א ג כ: ותקם בתוך הלילה ותקח את בני מאצלי ואמתך ישנה ותשכיבהו בחיקה; ואת בנה המת השכיבה בחיקי.
> מלכים-א ג כא: ואקם בבקר להיניק את בני והנה מת; ואתבונן אליו בבקר והנה לא היה בני אשר ילדתי.
> מלכים-א ג כב: ותאמר האשה האחרת לא כי בני החי ובנך המת וזאת אמרת לא כי בנך המת ובני החי; ותדברנה לפני המלך.
> מלכים-א ג כג: ויאמר המלך זאת אמרת זה בני החי ובנך המת; וזאת אמרת לא כי בנך המת ובני החי.
> מלכים-א ג כד: ויאמר המלך קחו לי חרב; ויבאו החרב לפני המלך.
> מלכים-א ג כה: ויאמר המלך גזרו את הילד החי לשנים; ותנו את החצי לאחת ואת החצי לאחת.
> מלכים-א ג כו: ותאמר האשה אשר בנה החי אל המלך כי נכמרו רחמיה על בנה ותאמר בי אדני תנו לה את הילוד החי והמת אל תמיתהו; וזאת אמרת גם לי גם לך לא יהיה גזרו.
> מלכים-א ג כז: ויען המלך ויאמר תנו לה את הילוד החי והמת לא תמיתהו:  היא אמו.
> מלכים-א ג כח: וישמעו כל ישראל את המשפט אשר שפט המלך ויראו מפני המלך:  כי ראו כי חכמת אלהים בקרבו לעשות משפט.
> מלכים-א ד א: ויהי המלך שלמה מלך על כל ישראל.
> מלכים-א ד ב: ואלה השרים אשר לו:  עזריהו בן צדוק הכהן.
> מלכים-א ד ג: אליחרף ואחיה בני שישא ספרים;    יהושפט בן אחילוד המזכיר.
> מלכים-א ד ד: ובניהו בן יהוידע על הצבא;    וצדוק ואביתר כהנים.
> מלכים-א ד ה: ועזריהו בן נתן על הנצבים;    וזבוד בן נתן כהן רעה המלך.
> מלכים-א ד ו: ואחישר על הבית;    ואדנירם בן עבדא על המס.
> מלכים-א ד ז: ולשלמה שנים עשר נצבים על כל ישראל וכלכלו את המלך ואת ביתו:  חדש בשנה יהיה על אחד (האחד) לכלכל.
> מלכים-א ד ח: ואלה שמותם בן חור בהר אפרים.
> מלכים-א ד ט: בן דקר במקץ ובשעלבים ובית שמש; ואילון בית חנן.
> מלכים-א ד י: בן חסד בארבות; לו שכה וכל ארץ חפר.
> מלכים-א ד יא: בן אבינדב כל נפת דאר; טפת בת שלמה היתה לו לאשה.
> מלכים-א ד יב: בענא בן אחילוד תענך ומגדו; וכל בית שאן אשר אצל צרתנה מתחת ליזרעאל מבית שאן עד אבל מחולה עד מעבר ליקמעם.
> מלכים-א ד יג: בן גבר ברמת גלעד; לו חות יאיר בן מנשה אשר בגלעד לו חבל ארגב אשר בבשן ששים ערים גדלות חומה ובריח נחשת.
> מלכים-א ד יד: אחינדב בן עדא מחנימה.
> מלכים-א ד טו: אחימעץ בנפתלי; גם הוא לקח את בשמת בת שלמה לאשה.
> מלכים-א ד טז: בענא בן חושי באשר ובעלות.
> מלכים-א ד יז: יהושפט בן פרוח ביששכר.
> מלכים-א ד יח: שמעי בן אלא בבנימן.
> מלכים-א ד יט: גבר בן ארי בארץ גלעד ארץ סיחון מלך האמרי ועג מלך הבשן ונציב אחד אשר בארץ.
> מלכים-א ד כ: יהודה וישראל רבים כחול אשר על הים לרב אכלים ושתים ושמחים.
> מלכים-א ה א: ושלמה היה מושל בכל הממלכות מן הנהר ארץ פלשתים ועד גבול מצרים:  מגשים מנחה ועבדים את שלמה כל ימי חייו.
> מלכים-א ה ב: ויהי לחם שלמה ליום אחד:  שלשים כר סלת וששים כר קמח.
> מלכים-א ה ג: עשרה בקר בראים ועשרים בקר רעי ומאה צאן; לבד מאיל וצבי ויחמור וברברים אבוסים.
> מלכים-א ה ד: כי הוא רדה בכל עבר הנהר מתפסח ועד עזה בכל מלכי עבר הנהר; ושלום היה לו מכל עבריו מסביב.
> מלכים-א ה ה: וישב יהודה וישראל לבטח איש תחת גפנו ותחת תאנתו מדן ועד באר שבע כל ימי שלמה.
> מלכים-א ה ו: ויהי לשלמה ארבעים אלף ארות סוסים למרכבו; ושנים עשר אלף פרשים.
> מלכים-א ה ז: וכלכלו הנצבים האלה את המלך שלמה ואת כל הקרב אל שלחן המלך שלמה איש חדשו:  לא יעדרו דבר.
> מלכים-א ה ח: והשערים והתבן לסוסים ולרכש יבאו אל המקום אשר יהיה שם איש כמשפטו.
> מלכים-א ה ט: ויתן אלהים חכמה לשלמה ותבונה הרבה מאד; ורחב לב כחול אשר על שפת הים.
> מלכים-א ה י: ותרב חכמת שלמה מחכמת כל בני קדם ומכל חכמת מצרים.
> מלכים-א ה יא: ויחכם מכל האדם מאיתן האזרחי והימן וכלכל ודרדע בני מחול; ויהי שמו בכל הגוים סביב.
> מלכים-א ה יב: וידבר שלשת אלפים משל; ויהי שירו חמשה ואלף.
> מלכים-א ה יג: וידבר על העצים מן הארז אשר בלבנון ועד האזוב אשר יצא בקיר; וידבר על הבהמה ועל העוף ועל הרמש ועל הדגים.
> מלכים-א ה יד: ויבאו מכל העמים לשמע את חכמת שלמה מאת כל מלכי הארץ אשר שמעו את חכמתו.
> מלכים-א ה טו: וישלח חירם מלך צור את עבדיו אל שלמה כי שמע כי אתו משחו למלך תחת אביהו:  כי אהב היה חירם לדוד כל הימים.
> מלכים-א ה טז: וישלח שלמה אל חירם לאמר.
> מלכים-א ה יז: אתה ידעת את דוד אבי כי לא יכל לבנות בית לשם יהוה אלהיו מפני המלחמה אשר סבבהו עד תת יהוה אתם תחת כפות רגלו (רגלי).
> מלכים-א ה יח: ועתה הניח יהוה אלהי לי מסביב:  אין שטן ואין פגע רע.
> מלכים-א ה יט: והנני אמר לבנות בית לשם יהוה אלהי:  כאשר דבר יהוה אל דוד אבי לאמר בנך אשר אתן תחתיך על כסאך הוא יבנה הבית לשמי.
> מלכים-א ה כ: ועתה צוה ויכרתו לי ארזים מן הלבנון ועבדי יהיו עם עבדיך ושכר עבדיך אתן לך ככל אשר תאמר:  כי אתה ידעת כי אין בנו איש ידע לכרת עצים כצדנים.
> מלכים-א ה כא: ויהי כשמע חירם את דברי שלמה וישמח מאד; ויאמר ברוך יהוה היום אשר נתן לדוד בן חכם על העם הרב הזה.
> מלכים-א ה כב: וישלח חירם אל שלמה לאמר שמעתי את אשר שלחת אלי; אני אעשה את כל חפצך בעצי ארזים ובעצי ברושים.
> מלכים-א ה כג: עבדי ירדו מן הלבנון ימה ואני אשימם דברות בים עד המקום אשר תשלח אלי ונפצתים שם ואתה תשא; ואתה תעשה את חפצי לתת לחם ביתי.
> מלכים-א ה כד: ויהי חירום נתן לשלמה עצי ארזים ועצי ברושים כל חפצו.
> מלכים-א ה כה: ושלמה נתן לחירם עשרים אלף כר חטים מכלת לביתו ועשרים כר שמן כתית:  כה יתן שלמה לחירם שנה בשנה.
> מלכים-א ה כו: ויהוה נתן חכמה לשלמה כאשר דבר לו; ויהי שלם בין חירם ובין שלמה ויכרתו ברית שניהם.
> מלכים-א ה כז: ויעל המלך שלמה מס מכל ישראל; ויהי המס שלשים אלף איש.
> מלכים-א ה כח: וישלחם לבנונה עשרת אלפים בחדש חליפות חדש יהיו בלבנון שנים חדשים בביתו; ואדנירם על המס.
> מלכים-א ה כט: ויהי לשלמה שבעים אלף נשא סבל; ושמנים אלף חצב בהר.
> מלכים-א ה ל: לבד משרי הנצבים לשלמה אשר על המלאכה שלשת אלפים ושלש מאות הרדים בעם העשים במלאכה.
> מלכים-א ה לא: ויצו המלך ויסעו אבנים גדלות אבנים יקרות ליסד הבית אבני גזית.
> מלכים-א ה לב: ויפסלו בני שלמה ובני חירום והגבלים; ויכינו העצים והאבנים לבנות הבית.
> מלכים-א ו א: ויהי בשמונים שנה וארבע מאות שנה לצאת בני ישראל מארץ מצרים בשנה הרביעית בחדש זו הוא החדש השני למלך שלמה על ישראל; ויבן הבית ליהוה.
> מלכים-א ו ב: והבית אשר בנה המלך שלמה ליהוה ששים אמה ארכו ועשרים רחבו; ושלשים אמה קומתו.
> מלכים-א ו ג: והאולם על פני היכל הבית עשרים אמה ארכו על פני רחב הבית; עשר באמה רחבו על פני הבית.
> מלכים-א ו ד: ויעש לבית חלוני שקפים אטומים.
> מלכים-א ו ה: ויבן על קיר הבית יצוע (יציע) סביב את קירות הבית סביב להיכל ולדביר; ויעש צלעות סביב.
> מלכים-א ו ו: היצוע (היציע) התחתנה חמש באמה רחבה והתיכנה שש באמה רחבה והשלישית שבע באמה רחבה:  כי מגרעות נתן לבית סביב חוצה לבלתי אחז בקירות הבית.
> מלכים-א ו ז: והבית בהבנתו אבן שלמה מסע נבנה; ומקבות והגרזן כל כלי ברזל לא נשמע בבית בהבנתו.
> מלכים-א ו ח: פתח הצלע התיכנה אל כתף הבית הימנית; ובלולים יעלו על התיכנה ומן התיכנה אל השלשים.
> מלכים-א ו ט: ויבן את הבית ויכלהו; ויספן את הבית גבים ושדרת בארזים.
> מלכים-א ו י: ויבן את היצוע (היציע) על כל הבית חמש אמות קומתו; ויאחז את הבית בעצי ארזים.
> מלכים-א ו יא: ויהי דבר יהוה אל שלמה לאמר.
> מלכים-א ו יב: הבית הזה אשר אתה בנה אם תלך בחקתי ואת משפטי תעשה ושמרת את כל מצותי ללכת בהם והקמתי את דברי אתך אשר דברתי אל דוד אביך.
> מלכים-א ו יג: ושכנתי בתוך בני ישראל; ולא אעזב את עמי ישראל.
> מלכים-א ו יד: ויבן שלמה את הבית ויכלהו.
> מלכים-א ו טו: ויבן את קירות הבית מביתה בצלעות ארזים מקרקע הבית עד קירות הספן צפה עץ מבית; ויצף את קרקע הבית בצלעות ברושים.
> מלכים-א ו טז: ויבן את עשרים אמה מירכותי (מירכתי) הבית בצלעות ארזים מן הקרקע עד הקירות; ויבן לו מבית לדביר לקדש הקדשים.
> מלכים-א ו יז: וארבעים באמה היה הבית הוא ההיכל לפני.
> מלכים-א ו יח: וארז אל הבית פנימה מקלעת פקעים ופטורי צצים:  הכל ארז אין אבן נראה.
> מלכים-א ו יט: ודביר בתוך הבית מפנימה הכין לתתן שם את ארון ברית יהוה.
> מלכים-א ו כ: ולפני הדביר עשרים אמה ארך ועשרים אמה רחב ועשרים אמה קומתו ויצפהו זהב סגור; ויצף מזבח ארז.
> מלכים-א ו כא: ויצף שלמה את הבית מפנימה זהב סגור; ויעבר ברתיקות (ברתוקות) זהב לפני הדביר ויצפהו זהב.
> מלכים-א ו כב: ואת כל הבית צפה זהב עד תם כל הבית; וכל המזבח אשר לדביר צפה זהב.
> מלכים-א ו כג: ויעש בדביר שני כרובים עצי שמן:  עשר אמות קומתו.
> מלכים-א ו כד: וחמש אמות כנף הכרוב האחת וחמש אמות כנף הכרוב השנית; עשר אמות מקצות כנפיו ועד קצות כנפיו.
> מלכים-א ו כה: ועשר באמה הכרוב השני:  מדה אחת וקצב אחד לשני הכרבים.
> מלכים-א ו כו: קומת הכרוב האחד עשר באמה; וכן הכרוב השני.
> מלכים-א ו כז: ויתן את הכרובים בתוך הבית הפנימי ויפרשו את כנפי הכרבים ותגע כנף האחד בקיר וכנף הכרוב השני נגעת בקיר השני; וכנפיהם אל תוך הבית נגעת כנף אל כנף.
> מלכים-א ו כח: ויצף את הכרובים זהב.
> מלכים-א ו כט: ואת כל קירות הבית מסב קלע פתוחי מקלעות כרובים ותמרת ופטורי צצים מלפנים ולחיצון.
> מלכים-א ו ל: ואת קרקע הבית צפה זהב לפנימה ולחיצון.
> מלכים-א ו לא: ואת פתח הדביר עשה דלתות עצי שמן; האיל מזוזות חמשית.
> מלכים-א ו לב: ושתי דלתות עצי שמן וקלע עליהם מקלעות כרובים ותמרת ופטורי צצים וצפה זהב; וירד על הכרובים ועל התמרות את הזהב.
> מלכים-א ו לג: וכן עשה לפתח ההיכל מזוזות עצי שמן מאת רבעית.
> מלכים-א ו לד: ושתי דלתות עצי ברושים; שני צלעים הדלת האחת גלילים ושני קלעים הדלת השנית גלילים.
> מלכים-א ו לה: וקלע כרובים ותמרות ופטרי צצים; וצפה זהב מישר על המחקה.
> מלכים-א ו לו: ויבן את החצר הפנימית שלשה טורי גזית; וטור כרתת ארזים.
> מלכים-א ו לז: בשנה הרביעית יסד בית יהוה בירח זו.
> מלכים-א ו לח: ובשנה האחת עשרה בירח בול הוא החדש השמיני כלה הבית לכל דבריו ולכל משפטו; ויבנהו שבע שנים.
> מלכים-א ז א: ואת ביתו בנה שלמה שלש עשרה שנה; ויכל את כל ביתו.
> מלכים-א ז ב: ויבן את בית יער הלבנון מאה אמה ארכו וחמשים אמה רחבו ושלשים אמה קומתו; על ארבעה טורי עמודי ארזים וכרתות ארזים על העמודים.
> מלכים-א ז ג: וספן בארז ממעל על הצלעות אשר על העמודים ארבעים וחמשה חמשה עשר הטור.
> מלכים-א ז ד: ושקפים שלשה טורים; ומחזה אל מחזה שלש פעמים.
> מלכים-א ז ה: וכל הפתחים והמזוזות רבעים שקף; ומול מחזה אל מחזה שלש פעמים.
> מלכים-א ז ו: ואת אולם העמודים עשה חמשים אמה ארכו ושלשים אמה רחבו; ואולם על פניהם ועמדים ועב על פניהם.
> מלכים-א ז ז: ואולם הכסא אשר ישפט שם אלם המשפט עשה; וספון בארז מהקרקע עד הקרקע.
> מלכים-א ז ח: וביתו אשר ישב שם חצר האחרת מבית לאולם כמעשה הזה היה; ובית יעשה לבת פרעה אשר לקח שלמה כאולם הזה.
> מלכים-א ז ט: כל אלה אבנים יקרת כמדות גזית מגררות במגרה מבית ומחוץ; וממסד עד הטפחות ומחוץ עד החצר הגדולה.
> מלכים-א ז י: ומיסד אבנים יקרות אבנים גדלות אבני עשר אמות ואבני שמנה אמות.
> מלכים-א ז יא: ומלמעלה אבנים יקרות כמדות גזית וארז.
> מלכים-א ז יב: וחצר הגדולה סביב שלשה טורים גזית וטור כרתת ארזים; ולחצר בית יהוה הפנימית ולאלם הבית.
> מלכים-א ז יג: וישלח המלך שלמה ויקח את חירם מצר.
> מלכים-א ז יד: בן אשה אלמנה הוא ממטה נפתלי ואביו איש צרי חרש נחשת וימלא את החכמה ואת התבונה ואת הדעת לעשות כל מלאכה בנחשת; ויבוא אל המלך שלמה ויעש את כל מלאכתו.
> מלכים-א ז טו: ויצר את שני העמודים נחשת:  שמנה עשרה אמה קומת העמוד האחד וחוט שתים עשרה אמה יסב את העמוד השני.
> מלכים-א ז טז: ושתי כתרת עשה לתת על ראשי העמודים מצק נחשת:  חמש אמות קומת הכתרת האחת וחמש אמות קומת הכתרת השנית.
> מלכים-א ז יז: שבכים מעשה שבכה גדלים מעשה שרשרות לכתרת אשר על ראש העמודים שבעה לכתרת האחת ושבעה לכתרת השנית.
> מלכים-א ז יח: ויעש את העמודים; ושני טורים סביב על השבכה האחת לכסות את הכתרת אשר על ראש הרמנים וכן עשה לכתרת השנית.
> מלכים-א ז יט: וכתרת אשר על ראש העמודים מעשה שושן באולם:  ארבע אמות.
> מלכים-א ז כ: וכתרת על שני העמודים גם ממעל מלעמת הבטן אשר לעבר שבכה (השבכה); והרמונים מאתים טרים סביב על הכתרת השנית.
> מלכים-א ז כא: ויקם את העמדים לאלם ההיכל; ויקם את העמוד הימני ויקרא את שמו יכין ויקם את העמוד השמאלי ויקרא את שמו בעז.
> מלכים-א ז כב: ועל ראש העמודים מעשה שושן; ותתם מלאכת העמודים.
> מלכים-א ז כג: ויעש את הים מוצק:  עשר באמה משפתו עד שפתו עגל סביב וחמש באמה קומתו וקוה (וקו) שלשים באמה יסב אתו סביב.
> מלכים-א ז כד: ופקעים מתחת לשפתו סביב סבבים אתו עשר באמה מקפים את הים סביב; שני טורים הפקעים יצקים ביצקתו.
> מלכים-א ז כה: עמד על שני עשר בקר שלשה פנים צפונה ושלשה פנים ימה ושלשה פנים נגבה ושלשה פנים מזרחה והים עליהם מלמעלה; וכל אחריהם ביתה.
> מלכים-א ז כו: ועביו טפח ושפתו כמעשה שפת כוס פרח שושן; אלפים בת יכיל.
> מלכים-א ז כז: ויעש את המכנות עשר נחשת:  ארבע באמה ארך המכונה האחת וארבע באמה רחבה ושלש באמה קומתה.
> מלכים-א ז כח: וזה מעשה המכונה מסגרת להם; ומסגרת בין השלבים.
> מלכים-א ז כט: ועל המסגרות אשר בין השלבים אריות בקר וכרובים ועל השלבים כן ממעל; ומתחת לאריות ולבקר ליות מעשה מורד.
> מלכים-א ז ל: וארבעה אופני נחשת למכונה האחת וסרני נחשת וארבעה פעמתיו כתפת להם; מתחת לכיר הכתפות יצקות מעבר איש ליות.
> מלכים-א ז לא: ופיהו מבית לכתרת ומעלה באמה ופיה עגל מעשה כן אמה וחצי האמה; וגם על פיה מקלעות ומסגרתיהם מרבעות לא עגלות.
> מלכים-א ז לב: וארבעת האופנים למתחת למסגרות וידות האופנים במכונה; וקומת האופן האחד אמה וחצי האמה.
> מלכים-א ז לג: ומעשה האופנים כמעשה אופן המרכבה; ידותם וגביהם וחשקיהם וחשריהם הכל מוצק.
> מלכים-א ז לד: וארבע כתפות אל ארבע פנות המכנה האחת; מן המכנה כתפיה.
> מלכים-א ז לה: ובראש המכונה חצי האמה קומה עגל סביב; ועל ראש המכנה ידתיה ומסגרתיה ממנה.
> מלכים-א ז לו: ויפתח על הלחת ידתיה ועל ומסגרתיה (מסגרתיה) כרובים אריות ותמרת כמער איש וליות סביב.
> מלכים-א ז לז: כזאת עשה את עשר המכנות:  מוצק אחד מדה אחת קצב אחד לכלהנה.
> מלכים-א ז לח: ויעש עשרה כירות נחשת:  ארבעים בת יכיל הכיור האחד ארבע באמה הכיור האחד כיור אחד על המכונה האחת לעשר המכנות.
> מלכים-א ז לט: ויתן את המכנות חמש על כתף הבית מימין וחמש על כתף הבית משמאלו; ואת הים נתן מכתף הבית הימנית קדמה ממול נגב.
> מלכים-א ז מ: ויעש חירום את הכירות ואת היעים ואת המזרקות; ויכל חירם לעשות את כל המלאכה אשר עשה למלך שלמה בית יהוה.
> מלכים-א ז מא: עמדים שנים וגלת הכתרת אשר על ראש העמודים שתים; והשבכות שתים לכסות את שתי גלות הכתרת אשר על ראש העמודים.
> מלכים-א ז מב: ואת הרמנים ארבע מאות לשתי השבכות שני טורים רמנים לשבכה האחת לכסות את שתי גלות הכתרת אשר על פני העמודים.
> מלכים-א ז מג: ואת המכנות עשר; ואת הכירת עשרה על המכנות.
> מלכים-א ז מד: ואת הים האחד; ואת הבקר שנים עשר תחת הים.
> מלכים-א ז מה: ואת הסירות ואת היעים ואת המזרקות ואת כל הכלים האהל (האלה) אשר עשה חירם למלך שלמה בית יהוה נחשת ממרט.
> מלכים-א ז מו: בככר הירדן יצקם המלך במעבה האדמה בין סכות ובין צרתן.
> מלכים-א ז מז: וינח שלמה את כל הכלים מרב מאד מאד לא נחקר משקל הנחשת.
> מלכים-א ז מח: ויעש שלמה את כל הכלים אשר בית יהוה:  את מזבח הזהב ואת השלחן אשר עליו לחם הפנים זהב.
> מלכים-א ז מט: ואת המנרות חמש מימין וחמש משמאול לפני הדביר זהב סגור; והפרח והנרת והמלקחים זהב.
> מלכים-א ז נ: והספות והמזמרות והמזרקות והכפות והמחתות זהב סגור; והפתות לדלתות הבית הפנימי לקדש הקדשים לדלתי הבית להיכל זהב.
> מלכים-א ז נא: ותשלם כל המלאכה אשר עשה המלך שלמה בית יהוה; ויבא שלמה את קדשי דוד אביו את הכסף ואת הזהב ואת הכלים נתן באצרות בית יהוה.
> מלכים-א ח א: אז יקהל שלמה את זקני ישראל את כל ראשי המטות נשיאי האבות לבני ישראל אל המלך שלמה ירושלם:  להעלות את ארון ברית יהוה מעיר דוד היא ציון.
> מלכים-א ח ב: ויקהלו אל המלך שלמה כל איש ישראל בירח האתנים בחג הוא החדש השביעי.
> מלכים-א ח ג: ויבאו כל זקני ישראל; וישאו הכהנים את הארון.
> מלכים-א ח ד: ויעלו את ארון יהוה ואת אהל מועד ואת כל כלי הקדש אשר באהל; ויעלו אתם הכהנים והלוים.
> מלכים-א ח ה: והמלך שלמה וכל עדת ישראל הנועדים עליו אתו לפני הארון מזבחים צאן ובקר אשר לא יספרו ולא ימנו מרב.
> מלכים-א ח ו: ויבאו הכהנים את ארון ברית יהוה אל מקומו אל דביר הבית אל קדש הקדשים:  אל תחת כנפי הכרובים.
> מלכים-א ח ז: כי הכרובים פרשים כנפים אל מקום הארון; ויסכו הכרבים על הארון ועל בדיו מלמעלה.
> מלכים-א ח ח: ויארכו הבדים ויראו ראשי הבדים מן הקדש על פני הדביר ולא יראו החוצה; ויהיו שם עד היום הזה.
> מלכים-א ח ט: אין בארון רק שני לחות האבנים אשר הנח שם משה בחרב אשר כרת יהוה עם בני ישראל בצאתם מארץ מצרים.
> מלכים-א ח י: ויהי בצאת הכהנים מן הקדש; והענן מלא את בית יהוה.
> מלכים-א ח יא: ולא יכלו הכהנים לעמד לשרת מפני הענן:  כי מלא כבוד יהוה את בית יהוה.
> מלכים-א ח יב: אז אמר שלמה:  יהוה אמר לשכן בערפל.
> מלכים-א ח יג: בנה בניתי בית זבל לך מכון לשבתך עולמים.
> מלכים-א ח יד: ויסב המלך את פניו ויברך את כל קהל ישראל; וכל קהל ישראל עמד.
> מלכים-א ח טו: ויאמר ברוך יהוה אלהי ישראל אשר דבר בפיו את דוד אבי; ובידו מלא לאמר.
> מלכים-א ח טז: מן היום אשר הוצאתי את עמי את ישראל ממצרים לא בחרתי בעיר מכל שבטי ישראל לבנות בית להיות שמי שם; ואבחר בדוד להיות על עמי ישראל.
> מלכים-א ח יז: ויהי עם לבב דוד אבי לבנות בית לשם יהוה אלהי ישראל.
> מלכים-א ח יח: ויאמר יהוה אל דוד אבי יען אשר היה עם לבבך לבנות בית לשמי הטיבת כי היה עם לבבך.
> מלכים-א ח יט: רק אתה לא תבנה הבית:  כי אם בנך היצא מחלציך הוא יבנה הבית לשמי.
> מלכים-א ח כ: ויקם יהוה את דברו אשר דבר; ואקם תחת דוד אבי ואשב על כסא ישראל כאשר דבר יהוה ואבנה הבית לשם יהוה אלהי ישראל.
> מלכים-א ח כא: ואשם שם מקום לארון אשר שם ברית יהוה אשר כרת עם אבתינו בהוציאו אתם מארץ מצרים.
> מלכים-א ח כב: ויעמד שלמה לפני מזבח יהוה נגד כל קהל ישראל; ויפרש כפיו השמים.
> מלכים-א ח כג: ויאמר יהוה אלהי ישראל אין כמוך אלהים בשמים ממעל ועל הארץ מתחת:  שמר הברית והחסד לעבדיך ההלכים לפניך בכל לבם.
> מלכים-א ח כד: אשר שמרת לעבדך דוד אבי את אשר דברת לו; ותדבר בפיך ובידך מלאת כיום הזה.
> מלכים-א ח כה: ועתה יהוה אלהי ישראל שמר לעבדך דוד אבי את אשר דברת לו לאמר לא יכרת לך איש מלפני ישב על כסא ישראל:  רק אם ישמרו בניך את דרכם ללכת לפני כאשר הלכת לפני.
> מלכים-א ח כו: ועתה אלהי ישראל יאמן נא דבריך (דברך) אשר דברת לעבדך דוד אבי.
> מלכים-א ח כז: כי האמנם ישב אלהים על הארץ; הנה השמים ושמי השמים לא יכלכלוך אף כי הבית הזה אשר בניתי.
> מלכים-א ח כח: ופנית אל תפלת עבדך ואל תחנתו יהוה אלהי:  לשמע אל הרנה ואל התפלה אשר עבדך מתפלל לפניך היום.
> מלכים-א ח כט: להיות עינך פתחת אל הבית הזה לילה ויום אל המקום אשר אמרת יהיה שמי שם לשמע אל התפלה אשר יתפלל עבדך אל המקום הזה.
> מלכים-א ח ל: ושמעת אל תחנת עבדך ועמך ישראל אשר יתפללו אל המקום הזה; ואתה תשמע אל מקום שבתך אל השמים ושמעת וסלחת.
> מלכים-א ח לא: את אשר יחטא איש לרעהו ונשא בו אלה להאלתו; ובא אלה לפני מזבחך בבית הזה.
> מלכים-א ח לב: ואתה תשמע השמים ועשית ושפטת את עבדיך להרשיע רשע לתת דרכו בראשו; ולהצדיק צדיק לתת לו כצדקתו.
> מלכים-א ח לג: בהנגף עמך ישראל לפני אויב אשר יחטאו לך; ושבו אליך והודו את שמך והתפללו והתחננו אליך בבית הזה.
> מלכים-א ח לד: ואתה תשמע השמים וסלחת לחטאת עמך ישראל; והשבתם אל האדמה אשר נתת לאבותם.
> מלכים-א ח לה: בהעצר שמים ולא יהיה מטר כי יחטאו לך; והתפללו אל המקום הזה והודו את שמך ומחטאתם ישובון כי תענם.
> מלכים-א ח לו: ואתה תשמע השמים וסלחת לחטאת עבדיך ועמך ישראל כי תורם את הדרך הטובה אשר ילכו בה; ונתתה מטר על ארצך אשר נתתה לעמך לנחלה.
> מלכים-א ח לז: רעב כי יהיה בארץ דבר כי יהיה שדפון ירקון ארבה חסיל כי יהיה כי יצר לו איבו בארץ שעריו כל נגע כל מחלה.
> מלכים-א ח לח: כל תפלה כל תחנה אשר תהיה לכל האדם לכל עמך ישראל אשר ידעון איש נגע לבבו ופרש כפיו אל הבית הזה.
> מלכים-א ח לט: ואתה תשמע השמים מכון שבתך וסלחת ועשית ונתת לאיש ככל דרכיו אשר תדע את לבבו:  כי אתה ידעת לבדך את לבב כל בני האדם.
> מלכים-א ח מ: למען יראוך כל הימים אשר הם חיים על פני האדמה אשר נתתה לאבתינו.
> מלכים-א ח מא: וגם אל הנכרי אשר לא מעמך ישראל הוא; ובא מארץ רחוקה למען שמך.
> מלכים-א ח מב: כי ישמעון את שמך הגדול ואת ידך החזקה וזרעך הנטויה; ובא והתפלל אל הבית הזה.
> מלכים-א ח מג: אתה תשמע השמים מכון שבתך ועשית ככל אשר יקרא אליך הנכרי למען ידעון כל עמי הארץ את שמך ליראה אתך כעמך ישראל ולדעת כי שמך נקרא על הבית הזה אשר בניתי.
> מלכים-א ח מד: כי יצא עמך למלחמה על איבו בדרך אשר תשלחם; והתפללו אל יהוה דרך העיר אשר בחרת בה והבית אשר בנתי לשמך.
> מלכים-א ח מה: ושמעת השמים את תפלתם ואת תחנתם; ועשית משפטם.
> מלכים-א ח מו: כי יחטאו לך כי אין אדם אשר לא יחטא ואנפת בם ונתתם לפני אויב; ושבום שביהם אל ארץ האויב רחוקה או קרובה.
> מלכים-א ח מז: והשיבו אל לבם בארץ אשר נשבו שם; ושבו והתחננו אליך בארץ שביהם לאמר חטאנו והעוינו רשענו.
> מלכים-א ח מח: ושבו אליך בכל לבבם ובכל נפשם בארץ איביהם אשר שבו אתם; והתפללו אליך דרך ארצם אשר נתתה לאבותם העיר אשר בחרת והבית אשר בנית (בניתי) לשמך.
> מלכים-א ח מט: ושמעת השמים מכון שבתך את תפלתם ואת תחנתם; ועשית משפטם.
> מלכים-א ח נ: וסלחת לעמך אשר חטאו לך ולכל פשעיהם אשר פשעו בך; ונתתם לרחמים לפני שביהם ורחמום.
> מלכים-א ח נא: כי עמך ונחלתך הם אשר הוצאת ממצרים מתוך כור הברזל.
> מלכים-א ח נב: להיות עיניך פתחת אל תחנת עבדך ואל תחנת עמך ישראל לשמע אליהם בכל קראם אליך.
> מלכים-א ח נג: כי אתה הבדלתם לך לנחלה מכל עמי הארץ:  כאשר דברת ביד משה עבדך בהוציאך את אבתינו ממצרים אדני יהוה.
> מלכים-א ח נד: ויהי ככלות שלמה להתפלל אל יהוה את כל התפלה והתחנה הזאת; קם מלפני מזבח יהוה מכרע על ברכיו וכפיו פרשות השמים.
> מלכים-א ח נה: ויעמד ויברך את כל קהל ישראל:  קול גדול לאמר.
> מלכים-א ח נו: ברוך יהוה אשר נתן מנוחה לעמו ישראל ככל אשר דבר:  לא נפל דבר אחד מכל דברו הטוב אשר דבר ביד משה עבדו.
> מלכים-א ח נז: יהי יהוה אלהינו עמנו כאשר היה עם אבתינו:  אל יעזבנו ואל יטשנו.
> מלכים-א ח נח: להטות לבבנו אליו ללכת בכל דרכיו ולשמר מצותיו וחקיו ומשפטיו אשר צוה את אבתינו.
> מלכים-א ח נט: ויהיו דברי אלה אשר התחננתי לפני יהוה קרבים אל יהוה אלהינו יומם ולילה:  לעשות משפט עבדו ומשפט עמו ישראל דבר יום ביומו.
> מלכים-א ח ס: למען דעת כל עמי הארץ כי יהוה הוא האלהים:  אין עוד.
> מלכים-א ח סא: והיה לבבכם שלם עם יהוה אלהינו ללכת בחקיו ולשמר מצותיו כיום הזה.
> מלכים-א ח סב: והמלך וכל ישראל עמו זבחים זבח לפני יהוה.
> מלכים-א ח סג: ויזבח שלמה את זבח השלמים אשר זבח ליהוה בקר עשרים ושנים אלף וצאן מאה ועשרים אלף; ויחנכו את בית יהוה המלך וכל בני ישראל.
> מלכים-א ח סד: ביום ההוא קדש המלך את תוך החצר אשר לפני בית יהוה כי עשה שם את העלה ואת המנחה ואת חלבי השלמים:  כי מזבח הנחשת אשר לפני יהוה קטן מהכיל את העלה ואת המנחה ואת חלבי השלמים.
> מלכים-א ח סה: ויעש שלמה בעת ההיא את החג וכל ישראל עמו קהל גדול מלבוא חמת עד נחל מצרים לפני יהוה אלהינו שבעת ימים ושבעת ימים ארבעה עשר יום.
> מלכים-א ח סו: ביום השמיני שלח את העם ויברכו את המלך; וילכו לאהליהם שמחים וטובי לב על כל הטובה אשר עשה יהוה לדוד עבדו ולישראל עמו.
> מלכים-א ט א: ויהי ככלות שלמה לבנות את בית יהוה ואת בית המלך ואת כל חשק שלמה אשר חפץ לעשות.
> מלכים-א ט ב: וירא יהוה אל שלמה שנית כאשר נראה אליו בגבעון.
> מלכים-א ט ג: ויאמר יהוה אליו שמעתי את תפלתך ואת תחנתך אשר התחננתה לפני הקדשתי את הבית הזה אשר בנתה לשום שמי שם עד עולם; והיו עיני ולבי שם כל הימים.
> מלכים-א ט ד: ואתה אם תלך לפני כאשר הלך דוד אביך בתם לבב ובישר לעשות ככל אשר צויתיך חקי ומשפטי תשמר.
> מלכים-א ט ה: והקמתי את כסא ממלכתך על ישראל לעלם:  כאשר דברתי על דוד אביך לאמר לא יכרת לך איש מעל כסא ישראל.
> מלכים-א ט ו: אם שוב תשבון אתם ובניכם מאחרי ולא תשמרו מצותי חקתי אשר נתתי לפניכם; והלכתם ועבדתם אלהים אחרים והשתחויתם להם.
> מלכים-א ט ז: והכרתי את ישראל מעל פני האדמה אשר נתתי להם ואת הבית אשר הקדשתי לשמי אשלח מעל פני; והיה ישראל למשל ולשנינה בכל העמים.
> מלכים-א ט ח: והבית הזה יהיה עליון כל עבר עליו ישם ושרק; ואמרו על מה עשה יהוה ככה לארץ הזאת ולבית הזה.
> מלכים-א ט ט: ואמרו על אשר עזבו את יהוה אלהיהם אשר הוציא את אבתם מארץ מצרים ויחזקו באלהים אחרים וישתחו (וישתחוו) להם ויעבדם; על כן הביא יהוה עליהם את כל הרעה הזאת.
> מלכים-א ט י: ויהי מקצה עשרים שנה אשר בנה שלמה את שני הבתים את בית יהוה ואת בית המלך.
> מלכים-א ט יא: חירם מלך צר נשא את שלמה בעצי ארזים ובעצי ברושים ובזהב לכל חפצו; אז יתן המלך שלמה לחירם עשרים עיר בארץ הגליל.
> מלכים-א ט יב: ויצא חירם מצר לראות את הערים אשר נתן לו שלמה; ולא ישרו בעיניו.
> מלכים-א ט יג: ויאמר מה הערים האלה אשר נתתה לי אחי; ויקרא להם ארץ כבול עד היום הזה.
> מלכים-א ט יד: וישלח חירם למלך מאה ועשרים ככר זהב.
> מלכים-א ט טו: וזה דבר המס אשר העלה המלך שלמה לבנות את בית יהוה ואת ביתו ואת המלוא ואת חומת ירושלם; ואת חצר ואת מגדו ואת גזר.
> מלכים-א ט טז: פרעה מלך מצרים עלה וילכד את גזר וישרפה באש ואת הכנעני הישב בעיר הרג; ויתנה שלחים לבתו אשת שלמה.
> מלכים-א ט יז: ויבן שלמה את גזר ואת בית חרן תחתון.
> מלכים-א ט יח: ואת בעלת ואת תמר (תדמר) במדבר בארץ.
> מלכים-א ט יט: ואת כל ערי המסכנות אשר היו לשלמה ואת ערי הרכב ואת ערי הפרשים; ואת חשק שלמה אשר חשק לבנות בירושלם ובלבנון ובכל ארץ ממשלתו.
> מלכים-א ט כ: כל העם הנותר מן האמרי החתי הפרזי החוי והיבוסי אשר לא מבני ישראל המה.
> מלכים-א ט כא: בניהם אשר נתרו אחריהם בארץ אשר לא יכלו בני ישראל להחרימם; ויעלם שלמה למס עבד עד היום הזה.
> מלכים-א ט כב: ומבני ישראל לא נתן שלמה עבד:  כי הם אנשי המלחמה ועבדיו ושריו ושלישיו ושרי רכבו ופרשיו.
> מלכים-א ט כג: אלה שרי הנצבים אשר על המלאכה לשלמה חמשים וחמש מאות הרדים בעם העשים במלאכה.
> מלכים-א ט כד: אך בת פרעה עלתה מעיר דוד אל ביתה אשר בנה לה; אז בנה את המלוא.
> מלכים-א ט כה: והעלה שלמה שלש פעמים בשנה עלות ושלמים על המזבח אשר בנה ליהוה והקטיר אתו אשר לפני יהוה; ושלם את הבית.
> מלכים-א ט כו: ואני עשה המלך שלמה בעציון גבר אשר את אלות על שפת ים סוף בארץ אדום.
> מלכים-א ט כז: וישלח חירם באני את עבדיו אנשי אניות ידעי הים עם עבדי שלמה.
> מלכים-א ט כח: ויבאו אופירה ויקחו משם זהב ארבע מאות ועשרים ככר; ויבאו אל המלך שלמה.
> מלכים-א י א: ומלכת שבא שמעת את שמע שלמה לשם יהוה; ותבא לנסתו בחידות.
> מלכים-א י ב: ותבא ירושלמה בחיל כבד מאד גמלים נשאים בשמים וזהב רב מאד ואבן יקרה; ותבא אל שלמה ותדבר אליו את כל אשר היה עם לבבה.
> מלכים-א י ג: ויגד לה שלמה את כל דבריה:  לא היה דבר נעלם מן המלך אשר לא הגיד לה.
> מלכים-א י ד: ותרא מלכת שבא את כל חכמת שלמה; והבית אשר בנה.
> מלכים-א י ה: ומאכל שלחנו ומושב עבדיו ומעמד משרתו ומלבשיהם ומשקיו ועלתו אשר יעלה בית יהוה; ולא היה בה עוד רוח.
> מלכים-א י ו: ותאמר אל המלך אמת היה הדבר אשר שמעתי בארצי על דבריך ועל חכמתך.
> מלכים-א י ז: ולא האמנתי לדברים עד אשר באתי ותראינה עיני והנה לא הגד לי החצי:  הוספת חכמה וטוב אל השמועה אשר שמעתי.
> מלכים-א י ח: אשרי אנשיך אשרי עבדיך אלה העמדים לפניך תמיד השמעים את חכמתך.
> מלכים-א י ט: יהי יהוה אלהיך ברוך אשר חפץ בך לתתך על כסא ישראל באהבת יהוה את ישראל לעלם וישימך למלך לעשות משפט וצדקה.
> מלכים-א י י: ותתן למלך מאה ועשרים ככר זהב ובשמים הרבה מאד ואבן יקרה; לא בא כבשם ההוא עוד לרב אשר נתנה מלכת שבא למלך שלמה.
> מלכים-א י יא: וגם אני חירם אשר נשא זהב מאופיר:  הביא מאפיר עצי אלמגים הרבה מאד ואבן יקרה.
> מלכים-א י יב: ויעש המלך את עצי האלמגים מסעד לבית יהוה ולבית המלך וכנרות ונבלים לשרים; לא בא כן עצי אלמגים ולא נראה עד היום הזה.
> מלכים-א י יג: והמלך שלמה נתן למלכת שבא את כל חפצה אשר שאלה מלבד אשר נתן לה כיד המלך שלמה; ותפן ותלך לארצה היא ועבדיה.
> מלכים-א י יד: ויהי משקל הזהב אשר בא לשלמה בשנה אחת שש מאות ששים ושש ככר זהב.
> מלכים-א י טו: לבד מאנשי התרים ומסחר הרכלים וכל מלכי הערב ופחות הארץ.
> מלכים-א י טז: ויעש המלך שלמה מאתים צנה זהב שחוט; שש מאות זהב יעלה על הצנה האחת.
> מלכים-א י יז: ושלש מאות מגנים זהב שחוט שלשת מנים זהב יעלה על המגן האחת; ויתנם המלך בית יער הלבנון.
> מלכים-א י יח: ויעש המלך כסא שן גדול; ויצפהו זהב מופז.
> מלכים-א י יט: שש מעלות לכסה וראש עגל לכסה מאחריו וידת מזה ומזה אל מקום השבת; ושנים אריות עמדים אצל הידות.
> מלכים-א י כ: ושנים עשר אריים עמדים שם על שש המעלות מזה ומזה; לא נעשה כן לכל ממלכות.
> מלכים-א י כא: וכל כלי משקה המלך שלמה זהב וכל כלי בית יער הלבנון זהב סגור:  אין כסף לא נחשב בימי שלמה למאומה.
> מלכים-א י כב: כי אני תרשיש למלך בים עם אני חירם; אחת לשלש שנים תבוא אני תרשיש נשאת זהב וכסף שנהבים וקפים ותכיים.
> מלכים-א י כג: ויגדל המלך שלמה מכל מלכי הארץ לעשר ולחכמה.
> מלכים-א י כד: וכל הארץ מבקשים את פני שלמה:  לשמע את חכמתו אשר נתן אלהים בלבו.
> מלכים-א י כה: והמה מבאים איש מנחתו כלי כסף וכלי זהב ושלמות ונשק ובשמים סוסים ופרדים דבר שנה בשנה.
> מלכים-א י כו: ויאסף שלמה רכב ופרשים ויהי לו אלף וארבע מאות רכב ושנים עשר אלף פרשים; וינחם בערי הרכב ועם המלך בירושלם.
> מלכים-א י כז: ויתן המלך את הכסף בירושלם כאבנים; ואת הארזים נתן כשקמים אשר בשפלה לרב.
> מלכים-א י כח: ומוצא הסוסים אשר לשלמה ממצרים; ומקוה סחרי המלך יקחו מקוה במחיר.
> מלכים-א י כט: ותעלה ותצא מרכבה ממצרים בשש מאות כסף וסוס בחמשים ומאה; וכן לכל מלכי החתים ולמלכי ארם בידם יצאו.
> מלכים-א יא א: והמלך שלמה אהב נשים נכריות רבות ואת בת פרעה:  מואביות עמניות אדמית צדנית חתית.
> מלכים-א יא ב: מן הגוים אשר אמר יהוה אל בני ישראל לא תבאו בהם והם לא יבאו בכם אכן יטו את לבבכם אחרי אלהיהם בהם דבק שלמה לאהבה.
> מלכים-א יא ג: ויהי לו נשים שרות שבע מאות ופלגשים שלש מאות; ויטו נשיו את לבו.
> מלכים-א יא ד: ויהי לעת זקנת שלמה נשיו הטו את לבבו אחרי אלהים אחרים; ולא היה לבבו שלם עם יהוה אלהיו כלבב דויד אביו.
> מלכים-א יא ה: וילך שלמה אחרי עשתרת אלהי צדנים; ואחרי מלכם שקץ עמנים.
> מלכים-א יא ו: ויעש שלמה הרע בעיני יהוה; ולא מלא אחרי יהוה כדוד אביו.
> מלכים-א יא ז: אז יבנה שלמה במה לכמוש שקץ מואב בהר אשר על פני ירושלם; ולמלך שקץ בני עמון.
> מלכים-א יא ח: וכן עשה לכל נשיו הנכריות מקטירות ומזבחות לאלהיהן.
> מלכים-א יא ט: ויתאנף יהוה בשלמה:  כי נטה לבבו מעם יהוה אלהי ישראל הנראה אליו פעמים.
> מלכים-א יא י: וצוה אליו על הדבר הזה לבלתי לכת אחרי אלהים אחרים; ולא שמר את אשר צוה יהוה.
> מלכים-א יא יא: ויאמר יהוה לשלמה יען אשר היתה זאת עמך ולא שמרת בריתי וחקתי אשר צויתי עליך קרע אקרע את הממלכה מעליך ונתתיה לעבדך.
> מלכים-א יא יב: אך בימיך לא אעשנה למען דוד אביך:  מיד בנך אקרענה.
> מלכים-א יא יג: רק את כל הממלכה לא אקרע שבט אחד אתן לבנך:  למען דוד עבדי ולמען ירושלם אשר בחרתי.
> מלכים-א יא יד: ויקם יהוה שטן לשלמה את הדד האדמי:  מזרע המלך הוא באדום.
> מלכים-א יא טו: ויהי בהיות דוד את אדום בעלות יואב שר הצבא לקבר את החללים; ויך כל זכר באדום.
> מלכים-א יא טז: כי ששת חדשים ישב שם יואב וכל ישראל עד הכרית כל זכר באדום.
> מלכים-א יא יז: ויברח אדד הוא ואנשים אדמיים מעבדי אביו אתו לבוא מצרים; והדד נער קטן.
> מלכים-א יא יח: ויקמו ממדין ויבאו פארן; ויקחו אנשים עמם מפארן ויבאו מצרים אל פרעה מלך מצרים ויתן לו בית ולחם אמר לו וארץ נתן לו.
> מלכים-א יא יט: וימצא הדד חן בעיני פרעה מאד; ויתן לו אשה את אחות אשתו אחות תחפניס הגבירה.
> מלכים-א יא כ: ותלד לו אחות תחפניס את גנבת בנו ותגמלהו תחפנס בתוך בית פרעה; ויהי גנבת בית פרעה בתוך בני פרעה.
> מלכים-א יא כא: והדד שמע במצרים כי שכב דוד עם אבתיו וכי מת יואב שר הצבא; ויאמר הדד אל פרעה שלחני ואלך אל ארצי.
> מלכים-א יא כב: ויאמר לו פרעה כי מה אתה חסר עמי והנך מבקש ללכת אל ארצך; ויאמר לא כי שלח תשלחני.
> מלכים-א יא כג: ויקם אלהים לו שטן את רזון בן אלידע:  אשר ברח מאת הדדעזר מלך צובה אדניו.
> מלכים-א יא כד: ויקבץ עליו אנשים ויהי שר גדוד בהרג דוד אתם; וילכו דמשק וישבו בה וימלכו בדמשק.
> מלכים-א יא כה: ויהי שטן לישראל כל ימי שלמה ואת הרעה אשר הדד; ויקץ בישראל וימלך על ארם.
> מלכים-א יא כו: וירבעם בן נבט אפרתי מן הצרדה ושם אמו צרועה אשה אלמנה עבד לשלמה; וירם יד במלך.
> מלכים-א יא כז: וזה הדבר אשר הרים יד במלך:  שלמה בנה את המלוא סגר את פרץ עיר דוד אביו.
> מלכים-א יא כח: והאיש ירבעם גבור חיל; וירא שלמה את הנער כי עשה מלאכה הוא ויפקד אתו לכל סבל בית יוסף.
> מלכים-א יא כט: ויהי בעת ההיא וירבעם יצא מירושלם; וימצא אתו אחיה השילני הנביא בדרך והוא מתכסה בשלמה חדשה ושניהם לבדם בשדה.
> מלכים-א יא ל: ויתפש אחיה בשלמה החדשה אשר עליו; ויקרעה שנים עשר קרעים.
> מלכים-א יא לא: ויאמר לירבעם קח לך עשרה קרעים:  כי כה אמר יהוה אלהי ישראל הנני קרע את הממלכה מיד שלמה ונתתי לך את עשרה השבטים.
> מלכים-א יא לב: והשבט האחד יהיה לו למען עבדי דוד ולמען ירושלם העיר אשר בחרתי בה מכל שבטי ישראל.
> מלכים-א יא לג: יען אשר עזבוני וישתחוו לעשתרת אלהי צדנין לכמוש אלהי מואב ולמלכם אלהי בני עמון; ולא הלכו בדרכי לעשות הישר בעיני וחקתי ומשפטי כדוד אביו.
> מלכים-א יא לד: ולא אקח את כל הממלכה מידו:  כי נשיא אשתנו כל ימי חייו למען דוד עבדי אשר בחרתי אתו אשר שמר מצותי וחקתי.
> מלכים-א יא לה: ולקחתי המלוכה מיד בנו; ונתתיה לך את עשרת השבטים.
> מלכים-א יא לו: ולבנו אתן שבט אחד למען היות ניר לדויד עבדי כל הימים לפני בירושלם העיר אשר בחרתי לי לשום שמי שם.
> מלכים-א יא לז: ואתך אקח ומלכת בכל אשר תאוה נפשך; והיית מלך על ישראל.
> מלכים-א יא לח: והיה אם תשמע את כל אשר אצוך והלכת בדרכי ועשית הישר בעיני לשמור חקותי ומצותי כאשר עשה דוד עבדי והייתי עמך ובניתי לך בית נאמן כאשר בניתי לדוד ונתתי לך את ישראל.
> מלכים-א יא לט: ואענה את זרע דוד למען זאת אך לא כל הימים.
> מלכים-א יא מ: ויבקש שלמה להמית את ירבעם; ויקם ירבעם ויברח מצרים אל שישק מלך מצרים ויהי במצרים עד מות שלמה.
> מלכים-א יא מא: ויתר דברי שלמה וכל אשר עשה וחכמתו הלוא הם כתבים על ספר דברי שלמה.
> מלכים-א יא מב: והימים אשר מלך שלמה בירושלם על כל ישראל ארבעים שנה.
> מלכים-א יא מג: וישכב שלמה עם אבתיו ויקבר בעיר דוד אביו; וימלך רחבעם בנו תחתיו.
> מלכים-א יב א: וילך רחבעם שכם:  כי שכם בא כל ישראל להמליך אתו.
> מלכים-א יב ב: ויהי כשמע ירבעם בן נבט והוא עודנו במצרים אשר ברח מפני המלך שלמה; וישב ירבעם במצרים.
> מלכים-א יב ג: וישלחו ויקראו לו ויבאו (ויבא) ירבעם וכל קהל ישראל; וידברו אל רחבעם לאמר.
> מלכים-א יב ד: אביך הקשה את עלנו; ואתה עתה הקל מעבדת אביך הקשה ומעלו הכבד אשר נתן עלינו ונעבדך.
> מלכים-א יב ה: ויאמר אליהם לכו עד שלשה ימים ושובו אלי; וילכו העם.
> מלכים-א יב ו: ויועץ המלך רחבעם את הזקנים אשר היו עמדים את פני שלמה אביו בהיתו חי לאמר:  איך אתם נועצים להשיב את העם הזה דבר.
> מלכים-א יב ז: וידבר (וידברו) אליו לאמר אם היום תהיה עבד לעם הזה ועבדתם ועניתם ודברת אליהם דברים טובים והיו לך עבדים כל הימים.
> מלכים-א יב ח: ויעזב את עצת הזקנים אשר יעצהו; ויועץ את הילדים אשר גדלו אתו אשר העמדים לפניו.
> מלכים-א יב ט: ויאמר אליהם מה אתם נועצים ונשיב דבר את העם הזה אשר דברו אלי לאמר הקל מן העל אשר נתן אביך עלינו.
> מלכים-א יב י: וידברו אליו הילדים אשר גדלו אתו לאמר כה תאמר לעם הזה אשר דברו אליך לאמר אביך הכביד את עלנו ואתה הקל מעלינו:  כה תדבר אליהם קטני עבה ממתני אבי.
> מלכים-א יב יא: ועתה אבי העמיס עליכם על כבד ואני אוסיף על עלכם; אבי יסר אתכם בשוטים ואני איסר אתכם בעקרבים.
> מלכים-א יב יב: ויבו ירבעם וכל העם אל רחבעם ביום השלישי כאשר דבר המלך לאמר שובו אלי ביום השלישי.
> מלכים-א יב יג: ויען המלך את העם קשה; ויעזב את עצת הזקנים אשר יעצהו.
> מלכים-א יב יד: וידבר אליהם כעצת הילדים לאמר אבי הכביד את עלכם ואני אסיף על עלכם; אבי יסר אתכם בשוטים ואני איסר אתכם בעקרבים.
> מלכים-א יב טו: ולא שמע המלך אל העם:  כי היתה סבה מעם יהוה למען הקים את דברו אשר דבר יהוה ביד אחיה השילני אל ירבעם בן נבט.
> מלכים-א יב טז: וירא כל ישראל כי לא שמע המלך אלהם וישבו העם את המלך דבר לאמר מה לנו חלק בדוד ולא נחלה בבן ישי לאהליך ישראל עתה ראה ביתך דוד; וילך ישראל לאהליו.
> מלכים-א יב יז: ובני ישראל הישבים בערי יהודה וימלך עליהם רחבעם.
> מלכים-א יב יח: וישלח המלך רחבעם את אדרם אשר על המס וירגמו כל ישראל בו אבן וימת; והמלך רחבעם התאמץ לעלות במרכבה לנוס ירושלם.
> מלכים-א יב יט: ויפשעו ישראל בבית דוד עד היום הזה.
> מלכים-א יב כ: ויהי כשמע כל ישראל כי שב ירבעם וישלחו ויקראו אתו אל העדה וימליכו אתו על כל ישראל:  לא היה אחרי בית דוד זולתי שבט יהודה לבדו.
> מלכים-א יב כא: ויבאו (ויבא) רחבעם ירושלם ויקהל את כל בית יהודה ואת שבט בנימן מאה ושמנים אלף בחור עשה מלחמה להלחם עם בית ישראל להשיב את המלוכה לרחבעם בן שלמה.
> מלכים-א יב כב: ויהי דבר האלהים אל שמעיה איש האלהים לאמר.
> מלכים-א יב כג: אמר אל רחבעם בן שלמה מלך יהודה ואל כל בית יהודה ובנימין; ויתר העם לאמר.
> מלכים-א יב כד: כה אמר יהוה לא תעלו ולא תלחמון עם אחיכם בני ישראל שובו איש לביתו כי מאתי נהיה הדבר הזה; וישמעו את דבר יהוה וישבו ללכת כדבר יהוה.
> מלכים-א יב כה: ויבן ירבעם את שכם בהר אפרים וישב בה; ויצא משם ויבן את פנואל.
> מלכים-א יב כו: ויאמר ירבעם בלבו:  עתה תשוב הממלכה לבית דוד.
> מלכים-א יב כז: אם יעלה העם הזה לעשות זבחים בבית יהוה בירושלם ושב לב העם הזה אל אדניהם אל רחבעם מלך יהודה; והרגני ושבו אל רחבעם מלך יהודה.
> מלכים-א יב כח: ויועץ המלך ויעש שני עגלי זהב; ויאמר אלהם רב לכם מעלות ירושלם הנה אלהיך ישראל אשר העלוך מארץ מצרים.
> מלכים-א יב כט: וישם את האחד בבית אל; ואת האחד נתן בדן.
> מלכים-א יב ל: ויהי הדבר הזה לחטאת; וילכו העם לפני האחד עד דן.
> מלכים-א יב לא: ויעש את בית במות; ויעש כהנים מקצות העם אשר לא היו מבני לוי.
> מלכים-א יב לב: ויעש ירבעם חג בחדש השמיני בחמשה עשר יום לחדש כחג אשר ביהודה ויעל על המזבח כן עשה בבית אל לזבח לעגלים אשר עשה; והעמיד בבית אל את כהני הבמות אשר עשה.
> מלכים-א יב לג: ויעל על המזבח אשר עשה בבית אל בחמשה עשר יום בחדש השמיני בחדש אשר בדא מלבד (מלבו); ויעש חג לבני ישראל ויעל על המזבח להקטיר.
> מלכים-א יג א: והנה איש אלהים בא מיהודה בדבר יהוה אל בית אל; וירבעם עמד על המזבח להקטיר.
> מלכים-א יג ב: ויקרא על המזבח בדבר יהוה ויאמר מזבח מזבח כה אמר יהוה:  הנה בן נולד לבית דוד יאשיהו שמו וזבח עליך את כהני הבמות המקטרים עליך ועצמות אדם ישרפו עליך.
> מלכים-א יג ג: ונתן ביום ההוא מופת לאמר זה המופת אשר דבר יהוה:  הנה המזבח נקרע ונשפך הדשן אשר עליו.
> מלכים-א יג ד: ויהי כשמע המלך את דבר איש האלהים אשר קרא על המזבח בבית אל וישלח ירבעם את ידו מעל המזבח לאמר תפשהו; ותיבש ידו אשר שלח עליו ולא יכל להשיבה אליו.
> מלכים-א יג ה: והמזבח נקרע וישפך הדשן מן המזבח:  כמופת אשר נתן איש האלהים בדבר יהוה.
> מלכים-א יג ו: ויען המלך ויאמר אל איש האלהים חל נא את פני יהוה אלהיך והתפלל בעדי ותשב ידי אלי; ויחל איש האלהים את פני יהוה ותשב יד המלך אליו ותהי כבראשנה.
> מלכים-א יג ז: וידבר המלך אל איש האלהים באה אתי הביתה וסעדה; ואתנה לך מתת.
> מלכים-א יג ח: ויאמר איש האלהים אל המלך אם תתן לי את חצי ביתך לא אבא עמך; ולא אכל לחם ולא אשתה מים במקום הזה.
> מלכים-א יג ט: כי כן צוה אתי בדבר יהוה לאמר לא תאכל לחם ולא תשתה מים; ולא תשוב בדרך אשר הלכת.
> מלכים-א יג י: וילך בדרך אחר; ולא שב בדרך אשר בא בה אל בית אל.
> מלכים-א יג יא: ונביא אחד זקן ישב בבית אל; ויבוא בנו ויספר לו את כל המעשה אשר עשה איש האלהים היום בבית אל את הדברים אשר דבר אל המלך ויספרום לאביהם.
> מלכים-א יג יב: וידבר אלהם אביהם אי זה הדרך הלך; ויראו בניו את הדרך אשר הלך איש האלהים אשר בא מיהודה.
> מלכים-א יג יג: ויאמר אל בניו חבשו לי החמור; ויחבשו לו החמור וירכב עליו.
> מלכים-א יג יד: וילך אחרי איש האלהים וימצאהו ישב תחת האלה; ויאמר אליו האתה איש האלהים אשר באת מיהודה ויאמר אני.
> מלכים-א יג טו: ויאמר אליו לך אתי הביתה; ואכל לחם.
> מלכים-א יג טז: ויאמר לא אוכל לשוב אתך ולבוא אתך; ולא אכל לחם ולא אשתה אתך מים במקום הזה.
> מלכים-א יג יז: כי דבר אלי בדבר יהוה לא תאכל לחם ולא תשתה שם מים; לא תשוב ללכת בדרך אשר הלכת בה.
> מלכים-א יג יח: ויאמר לו גם אני נביא כמוך ומלאך דבר אלי בדבר יהוה לאמר השבהו אתך אל ביתך ויאכל לחם וישת מים; כחש לו.
> מלכים-א יג יט: וישב אתו ויאכל לחם בביתו וישת מים.
> מלכים-א יג כ: ויהי הם ישבים אל השלחן; ויהי דבר יהוה אל הנביא אשר השיבו.
> מלכים-א יג כא: ויקרא אל איש האלהים אשר בא מיהודה לאמר כה אמר יהוה:  יען כי מרית פי יהוה ולא שמרת את המצוה אשר צוך יהוה אלהיך.
> מלכים-א יג כב: ותשב ותאכל לחם ותשת מים במקום אשר דבר אליך אל תאכל לחם ואל תשת מים לא תבוא נבלתך אל קבר אבתיך.
> מלכים-א יג כג: ויהי אחרי אכלו לחם ואחרי שתותו; ויחבש לו החמור לנביא אשר השיבו.
> מלכים-א יג כד: וילך וימצאהו אריה בדרך וימיתהו; ותהי נבלתו משלכת בדרך והחמור עמד אצלה והאריה עמד אצל הנבלה.
> מלכים-א יג כה: והנה אנשים עברים ויראו את הנבלה משלכת בדרך ואת האריה עמד אצל הנבלה; ויבאו וידברו בעיר אשר הנביא הזקן ישב בה.
> מלכים-א יג כו: וישמע הנביא אשר השיבו מן הדרך ויאמר איש האלהים הוא אשר מרה את פי יהוה; ויתנהו יהוה לאריה וישברהו וימתהו כדבר יהוה אשר דבר לו.
> מלכים-א יג כז: וידבר אל בניו לאמר חבשו לי את החמור; ויחבשו.
> מלכים-א יג כח: וילך וימצא את נבלתו משלכת בדרך וחמור והאריה עמדים אצל הנבלה:  לא אכל האריה את הנבלה ולא שבר את החמור.
> מלכים-א יג כט: וישא הנביא את נבלת איש האלהים וינחהו אל החמור וישיבהו; ויבא אל עיר הנביא הזקן לספד ולקברו.
> מלכים-א יג ל: וינח את נבלתו בקברו; ויספדו עליו הוי אחי.
> מלכים-א יג לא: ויהי אחרי קברו אתו ויאמר אל בניו לאמר במותי וקברתם אתי בקבר אשר איש האלהים קבור בו:  אצל עצמתיו הניחו את עצמתי.
> מלכים-א יג לב: כי היה יהיה הדבר אשר קרא בדבר יהוה על המזבח אשר בבית אל; ועל כל בתי הבמות אשר בערי שמרון.
> מלכים-א יג לג: אחר הדבר הזה לא שב ירבעם מדרכו הרעה; וישב ויעש מקצות העם כהני במות החפץ ימלא את ידו ויהי כהני במות.
> מלכים-א יג לד: ויהי בדבר הזה לחטאת בית ירבעם; ולהכחיד ולהשמיד מעל פני האדמה.
> מלכים-א יד א: בעת ההיא חלה אביה בן ירבעם.
> מלכים-א יד ב: ויאמר ירבעם לאשתו קומי נא והשתנית ולא ידעו כי אתי (את) אשת ירבעם; והלכת שלה הנה שם אחיה הנביא הוא דבר עלי למלך על העם הזה.
> מלכים-א יד ג: ולקחת בידך עשרה לחם ונקדים ובקבק דבש ובאת אליו; הוא יגיד לך מה יהיה לנער.
> מלכים-א יד ד: ותעש כן אשת ירבעם ותקם ותלך שלה ותבא בית אחיה; ואחיהו לא יכל לראות כי קמו עיניו משיבו.
> מלכים-א יד ה: ויהוה אמר אל אחיהו הנה אשת ירבעם באה לדרש דבר מעמך אל בנה כי חלה הוא כזה וכזה תדבר אליה; ויהי כבאה והיא מתנכרה.
> מלכים-א יד ו: ויהי כשמע אחיהו את קול רגליה באה בפתח ויאמר באי אשת ירבעם; למה זה את מתנכרה ואנכי שלוח אליך קשה.
> מלכים-א יד ז: לכי אמרי לירבעם כה אמר יהוה אלהי ישראל יען אשר הרמתיך מתוך העם; ואתנך נגיד על עמי ישראל.
> מלכים-א יד ח: ואקרע את הממלכה מבית דוד ואתנה לך; ולא היית כעבדי דוד אשר שמר מצותי ואשר הלך אחרי בכל לבבו לעשות רק הישר בעיני.
> מלכים-א יד ט: ותרע לעשות מכל אשר היו לפניך; ותלך ותעשה לך אלהים אחרים ומסכות להכעיסני ואתי השלכת אחרי גוך.
> מלכים-א יד י: לכן הנני מביא רעה אל בית ירבעם והכרתי לירבעם משתין בקיר עצור ועזוב בישראל; ובערתי אחרי בית ירבעם כאשר יבער הגלל עד תמו.
> מלכים-א יד יא: המת לירבעם בעיר יאכלו הכלבים והמת בשדה יאכלו עוף השמים:  כי יהוה דבר.
> מלכים-א יד יב: ואת קומי לכי לביתך; בבאה רגליך העירה ומת הילד.
> מלכים-א יד יג: וספדו לו כל ישראל וקברו אתו כי זה לבדו יבא לירבעם אל קבר:  יען נמצא בו דבר טוב אל יהוה אלהי ישראל בבית ירבעם.
> מלכים-א יד יד: והקים יהוה לו מלך על ישראל אשר יכרית את בית ירבעם זה היום; ומה גם עתה.
> מלכים-א יד טו: והכה יהוה את ישראל כאשר ינוד הקנה במים ונתש את ישראל מעל האדמה הטובה הזאת אשר נתן לאבותיהם וזרם מעבר לנהר:  יען אשר עשו את אשריהם מכעיסים את יהוה.
> מלכים-א יד טז: ויתן את ישראל בגלל חטאות ירבעם אשר חטא ואשר החטיא את ישראל.
> מלכים-א יד יז: ותקם אשת ירבעם ותלך ותבא תרצתה; היא באה בסף הבית והנער מת.
> מלכים-א יד יח: ויקברו אתו ויספדו לו כל ישראל:  כדבר יהוה אשר דבר ביד עבדו אחיהו הנביא.
> מלכים-א יד יט: ויתר דברי ירבעם אשר נלחם ואשר מלך:  הנם כתובים על ספר דברי הימים למלכי ישראל.
> מלכים-א יד כ: והימים אשר מלך ירבעם עשרים ושתים שנה; וישכב עם אבתיו וימלך נדב בנו תחתיו.
> מלכים-א יד כא: ורחבעם בן שלמה מלך ביהודה; בן ארבעים ואחת שנה רחבעם במלכו ושבע עשרה שנה מלך בירושלם העיר אשר בחר יהוה לשום את שמו שם מכל שבטי ישראל ושם אמו נעמה העמנית.
> מלכים-א יד כב: ויעש יהודה הרע בעיני יהוה; ויקנאו אתו מכל אשר עשו אבתם בחטאתם אשר חטאו.
> מלכים-א יד כג: ויבנו גם המה להם במות ומצבות ואשרים על כל גבעה גבהה ותחת כל עץ רענן.
> מלכים-א יד כד: וגם קדש היה בארץ:  עשו ככל התועבת הגוים אשר הוריש יהוה מפני בני ישראל.
> מלכים-א יד כה: ויהי בשנה החמישית למלך רחבעם; עלה שושק (שישק) מלך מצרים על ירושלם.
> מלכים-א יד כו: ויקח את אצרות בית יהוה ואת אוצרות בית המלך ואת הכל לקח; ויקח את כל מגני הזהב אשר עשה שלמה.
> מלכים-א יד כז: ויעש המלך רחבעם תחתם מגני נחשת; והפקיד על יד שרי הרצים השמרים פתח בית המלך.
> מלכים-א יד כח: ויהי מדי בא המלך בית יהוה ישאום הרצים והשיבום אל תא הרצים.
> מלכים-א יד כט: ויתר דברי רחבעם וכל אשר עשה:  הלא המה כתובים על ספר דברי הימים למלכי יהודה.
> מלכים-א יד ל: ומלחמה היתה בין רחבעם ובין ירבעם כל הימים.
> מלכים-א יד לא: וישכב רחבעם עם אבתיו ויקבר עם אבתיו בעיר דוד ושם אמו נעמה העמנית; וימלך אבים בנו תחתיו.
> מלכים-א טו א: ובשנת שמנה עשרה למלך ירבעם בן נבט מלך אבים על יהודה.
> מלכים-א טו ב: שלש שנים מלך בירושלם; ושם אמו מעכה בת אבישלום.
> מלכים-א טו ג: וילך בכל חטאות אביו אשר עשה לפניו; ולא היה לבבו שלם עם יהוה אלהיו כלבב דוד אביו.
> מלכים-א טו ד: כי למען דוד נתן יהוה אלהיו לו ניר בירושלם להקים את בנו אחריו ולהעמיד את ירושלם.
> מלכים-א טו ה: אשר עשה דוד את הישר בעיני יהוה; ולא סר מכל אשר צוהו כל ימי חייו רק בדבר אוריה החתי.
> מלכים-א טו ו: ומלחמה היתה בין רחבעם ובין ירבעם כל ימי חייו.
> מלכים-א טו ז: ויתר דברי אבים וכל אשר עשה הלוא הם כתובים על ספר דברי הימים למלכי יהודה; ומלחמה היתה בין אבים ובין ירבעם.
> מלכים-א טו ח: וישכב אבים עם אבתיו ויקברו אתו בעיר דוד; וימלך אסא בנו תחתיו.
> מלכים-א טו ט: ובשנת עשרים לירבעם מלך ישראל מלך אסא מלך יהודה.
> מלכים-א טו י: וארבעים ואחת שנה מלך בירושלם; ושם אמו מעכה בת אבישלום.
> מלכים-א טו יא: ויעש אסא הישר בעיני יהוה כדוד אביו.
> מלכים-א טו יב: ויעבר הקדשים מן הארץ; ויסר את כל הגללים אשר עשו אבתיו.
> מלכים-א טו יג: וגם את מעכה אמו ויסרה מגבירה אשר עשתה מפלצת לאשרה; ויכרת אסא את מפלצתה וישרף בנחל קדרון.
> מלכים-א טו יד: והבמות לא סרו; רק לבב אסא היה שלם עם יהוה כל ימיו.
> מלכים-א טו טו: ויבא את קדשי אביו וקדשו (וקדשי) בית יהוה כסף וזהב וכלים.
> מלכים-א טו טז: ומלחמה היתה בין אסא ובין בעשא מלך ישראל כל ימיהם.
> מלכים-א טו יז: ויעל בעשא מלך ישראל על יהודה ויבן את הרמה לבלתי תת יצא ובא לאסא מלך יהודה.
> מלכים-א טו יח: ויקח אסא את כל הכסף והזהב הנותרים באוצרות בית יהוה ואת אוצרות בית מלך (המלך) ויתנם ביד עבדיו; וישלחם המלך אסא אל בן הדד בן טברמן בן חזיון מלך ארם הישב בדמשק לאמר.
> מלכים-א טו יט: ברית ביני ובינך בין אבי ובין אביך; הנה שלחתי לך שחד כסף וזהב לך הפרה את בריתך את בעשא מלך ישראל ויעלה מעלי.
> מלכים-א טו כ: וישמע בן הדד אל המלך אסא וישלח את שרי החילים אשר לו על ערי ישראל ויך את עיון ואת דן ואת אבל בית מעכה; ואת כל כנרות על כל ארץ נפתלי.
> מלכים-א טו כא: ויהי כשמע בעשא ויחדל מבנות את הרמה; וישב בתרצה.
> מלכים-א טו כב: והמלך אסא השמיע את כל יהודה אין נקי וישאו את אבני הרמה ואת עציה אשר בנה בעשא; ויבן בם המלך אסא את גבע בנימן ואת המצפה.
> מלכים-א טו כג: ויתר כל דברי אסא וכל גבורתו וכל אשר עשה והערים אשר בנה הלא המה כתובים על ספר דברי הימים למלכי יהודה; רק לעת זקנתו חלה את רגליו.
> מלכים-א טו כד: וישכב אסא עם אבתיו ויקבר עם אבתיו בעיר דוד אביו; וימלך יהושפט בנו תחתיו.
> מלכים-א טו כה: ונדב בן ירבעם מלך על ישראל בשנת שתים לאסא מלך יהודה; וימלך על ישראל שנתים.
> מלכים-א טו כו: ויעש הרע בעיני יהוה; וילך בדרך אביו ובחטאתו אשר החטיא את ישראל.
> מלכים-א טו כז: ויקשר עליו בעשא בן אחיה לבית יששכר ויכהו בעשא בגבתון אשר לפלשתים; ונדב וכל ישראל צרים על גבתון.
> מלכים-א טו כח: וימתהו בעשא בשנת שלש לאסא מלך יהודה; וימלך תחתיו.
> מלכים-א טו כט: ויהי כמלכו הכה את כל בית ירבעם לא השאיר כל נשמה לירבעם עד השמדו:  כדבר יהוה אשר דבר ביד עבדו אחיה השילני.
> מלכים-א טו ל: על חטאות ירבעם אשר חטא ואשר החטיא את ישראל:  בכעסו אשר הכעיס את יהוה אלהי ישראל.
> מלכים-א טו לא: ויתר דברי נדב וכל אשר עשה:  הלא הם כתובים על ספר דברי הימים למלכי ישראל.
> מלכים-א טו לב: ומלחמה היתה בין אסא ובין בעשא מלך ישראל כל ימיהם.
> מלכים-א טו לג: בשנת שלש לאסא מלך יהודה מלך בעשא בן אחיה על כל ישראל בתרצה עשרים וארבע שנה.
> מלכים-א טו לד: ויעש הרע בעיני יהוה; וילך בדרך ירבעם ובחטאתו אשר החטיא את ישראל.
> מלכים-א טז א: ויהי דבר יהוה אל יהוא בן חנני על בעשא לאמר.
> מלכים-א טז ב: יען אשר הרימתיך מן העפר ואתנך נגיד על עמי ישראל; ותלך בדרך ירבעם ותחטא את עמי ישראל להכעיסני בחטאתם.
> מלכים-א טז ג: הנני מבעיר אחרי בעשא ואחרי ביתו; ונתתי את ביתך כבית ירבעם בן נבט.
> מלכים-א טז ד: המת לבעשא בעיר יאכלו הכלבים; והמת לו בשדה יאכלו עוף השמים.
> מלכים-א טז ה: ויתר דברי בעשא ואשר עשה וגבורתו:  הלא הם כתובים על ספר דברי הימים למלכי ישראל.
> מלכים-א טז ו: וישכב בעשא עם אבתיו ויקבר בתרצה; וימלך אלה בנו תחתיו.
> מלכים-א טז ז: וגם ביד יהוא בן חנני הנביא דבר יהוה היה אל בעשא ואל ביתו ועל כל הרעה אשר עשה בעיני יהוה להכעיסו במעשה ידיו להיות כבית ירבעם; ועל אשר הכה אתו.
> מלכים-א טז ח: בשנת עשרים ושש שנה לאסא מלך יהודה:  מלך אלה בן בעשא על ישראל בתרצה שנתים.
> מלכים-א טז ט: ויקשר עליו עבדו זמרי שר מחצית הרכב; והוא בתרצה שתה שכור בית ארצא אשר על הבית בתרצה.
> מלכים-א טז י: ויבא זמרי ויכהו וימיתהו בשנת עשרים ושבע לאסא מלך יהודה; וימלך תחתיו.
> מלכים-א טז יא: ויהי במלכו כשבתו על כסאו הכה את כל בית בעשא לא השאיר לו משתין בקיר; וגאליו ורעהו.
> מלכים-א טז יב: וישמד זמרי את כל בית בעשא כדבר יהוה אשר דבר אל בעשא ביד יהוא הנביא.
> מלכים-א טז יג: אל כל חטאות בעשא וחטאות אלה בנו אשר חטאו ואשר החטיאו את ישראל להכעיס את יהוה אלהי ישראל בהבליהם.
> מלכים-א טז יד: ויתר דברי אלה וכל אשר עשה:  הלוא הם כתובים על ספר דברי הימים למלכי ישראל.
> מלכים-א טז טו: בשנת עשרים ושבע שנה לאסא מלך יהודה מלך זמרי שבעת ימים בתרצה; והעם חנים על גבתון אשר לפלשתים.
> מלכים-א טז טז: וישמע העם החנים לאמר קשר זמרי וגם הכה את המלך; וימלכו כל ישראל את עמרי שר צבא על ישראל ביום ההוא במחנה.
> מלכים-א טז יז: ויעלה עמרי וכל ישראל עמו מגבתון; ויצרו על תרצה.
> מלכים-א טז יח: ויהי כראות זמרי כי נלכדה העיר ויבא אל ארמון בית המלך; וישרף עליו את בית מלך באש וימת.
> מלכים-א טז יט: על חטאתיו אשר חטא לעשות הרע בעיני יהוה ללכת בדרך ירבעם ובחטאתו אשר עשה להחטיא את ישראל.
> מלכים-א טז כ: ויתר דברי זמרי וקשרו אשר קשר:  הלא הם כתובים על ספר דברי הימים למלכי ישראל.
> מלכים-א טז כא: אז יחלק העם ישראל לחצי:  חצי העם היה אחרי תבני בן גינת להמליכו והחצי אחרי עמרי.
> מלכים-א טז כב: ויחזק העם אשר אחרי עמרי את העם אשר אחרי תבני בן גינת; וימת תבני וימלך עמרי.
> מלכים-א טז כג: בשנת שלשים ואחת שנה לאסא מלך יהודה מלך עמרי על ישראל שתים עשרה שנה; בתרצה מלך שש שנים.
> מלכים-א טז כד: ויקן את ההר שמרון מאת שמר בככרים כסף; ויבן את ההר ויקרא את שם העיר אשר בנה על שם שמר אדני ההר שמרון.
> מלכים-א טז כה: ויעשה עמרי הרע בעיני יהוה; וירע מכל אשר לפניו.
> מלכים-א טז כו: וילך בכל דרך ירבעם בן נבט ובחטאתיו (ובחטאתו) אשר החטיא את ישראל:  להכעיס את יהוה אלהי ישראל בהבליהם.
> מלכים-א טז כז: ויתר דברי עמרי אשר עשה וגבורתו אשר עשה:  הלא הם כתובים על ספר דברי הימים למלכי ישראל.
> מלכים-א טז כח: וישכב עמרי עם אבתיו ויקבר בשמרון; וימלך אחאב בנו תחתיו.
> מלכים-א טז כט: ואחאב בן עמרי מלך על ישראל בשנת שלשים ושמנה שנה לאסא מלך יהודה; וימלך אחאב בן עמרי על ישראל בשמרון עשרים ושתים שנה.
> מלכים-א טז ל: ויעש אחאב בן עמרי הרע בעיני יהוה מכל אשר לפניו.
> מלכים-א טז לא: ויהי הנקל לכתו בחטאות ירבעם בן נבט; ויקח אשה את איזבל בת אתבעל מלך צידנים וילך ויעבד את הבעל וישתחו לו.
> מלכים-א טז לב: ויקם מזבח לבעל בית הבעל אשר בנה בשמרון.
> מלכים-א טז לג: ויעש אחאב את האשרה; ויוסף אחאב לעשות להכעיס את יהוה אלהי ישראל מכל מלכי ישראל אשר היו לפניו.
> מלכים-א טז לד: בימיו בנה חיאל בית האלי את יריחה:  באבירם בכרו יסדה ובשגיב (ובשגוב) צעירו הציב דלתיה כדבר יהוה אשר דבר ביד יהושע בן נון.
> מלכים-א יז א: ויאמר אליהו התשבי מתשבי גלעד אל אחאב חי יהוה אלהי ישראל אשר עמדתי לפניו אם יהיה השנים האלה טל ומטר כי אם לפי דברי.
> מלכים-א יז ב: ויהי דבר יהוה אליו לאמר.
> מלכים-א יז ג: לך מזה ופנית לך קדמה; ונסתרת בנחל כרית אשר על פני הירדן.
> מלכים-א יז ד: והיה מהנחל תשתה; ואת הערבים צויתי לכלכלך שם.
> מלכים-א יז ה: וילך ויעש כדבר יהוה; וילך וישב בנחל כרית אשר על פני הירדן.
> מלכים-א יז ו: והערבים מבאים לו לחם ובשר בבקר ולחם ובשר בערב; ומן הנחל ישתה.
> מלכים-א יז ז: ויהי מקץ ימים וייבש הנחל:  כי לא היה גשם בארץ.
> מלכים-א יז ח: ויהי דבר יהוה אליו לאמר.
> מלכים-א יז ט: קום לך צרפתה אשר לצידון וישבת שם; הנה צויתי שם אשה אלמנה לכלכלך.
> מלכים-א יז י: ויקם וילך צרפתה ויבא אל פתח העיר והנה שם אשה אלמנה מקששת עצים; ויקרא אליה ויאמר קחי נא לי מעט מים בכלי ואשתה.
> מלכים-א יז יא: ותלך לקחת; ויקרא אליה ויאמר לקחי נא לי פת לחם בידך.
> מלכים-א יז יב: ותאמר חי יהוה אלהיך אם יש לי מעוג כי אם מלא כף קמח בכד ומעט שמן בצפחת; והנני מקששת שנים עצים ובאתי ועשיתיהו לי ולבני ואכלנהו ומתנו.
> מלכים-א יז יג: ויאמר אליה אליהו אל תיראי באי עשי כדברך; אך עשי לי משם עגה קטנה בראשנה והוצאת לי ולך ולבנך תעשי באחרנה.
> מלכים-א יז יד: כי כה אמר יהוה אלהי ישראל כד הקמח לא תכלה וצפחת השמן לא תחסר:  עד יום תתן (תת) יהוה גשם על פני האדמה.
> מלכים-א יז טו: ותלך ותעשה כדבר אליהו; ותאכל הוא והיא (היא והוא) וביתה ימים.
> מלכים-א יז טז: כד הקמח לא כלתה וצפחת השמן לא חסר כדבר יהוה אשר דבר ביד אליהו.
> מלכים-א יז יז: ויהי אחר הדברים האלה חלה בן האשה בעלת הבית; ויהי חליו חזק מאד עד אשר לא נותרה בו נשמה.
> מלכים-א יז יח: ותאמר אל אליהו מה לי ולך איש האלהים:  באת אלי להזכיר את עוני ולהמית את בני.
> מלכים-א יז יט: ויאמר אליה תני לי את בנך; ויקחהו מחיקה ויעלהו אל העליה אשר הוא ישב שם וישכבהו על מטתו.
> מלכים-א יז כ: ויקרא אל יהוה ויאמר:  יהוה אלהי הגם על האלמנה אשר אני מתגורר עמה הרעות להמית את בנה.
> מלכים-א יז כא: ויתמדד על הילד שלש פעמים ויקרא אל יהוה ויאמר:  יהוה אלהי תשב נא נפש הילד הזה על קרבו.
> מלכים-א יז כב: וישמע יהוה בקול אליהו; ותשב נפש הילד על קרבו ויחי.
> מלכים-א יז כג: ויקח אליהו את הילד וירדהו מן העליה הביתה ויתנהו לאמו; ויאמר אליהו ראי חי בנך.
> מלכים-א יז כד: ותאמר האשה אל אליהו עתה זה ידעתי כי איש אלהים אתה; ודבר יהוה בפיך אמת.
> מלכים-א יח א: ויהי ימים רבים ודבר יהוה היה אל אליהו בשנה השלישית לאמר:  לך הראה אל אחאב ואתנה מטר על פני האדמה.
> מלכים-א יח ב: וילך אליהו להראות אל אחאב; והרעב חזק בשמרון.
> מלכים-א יח ג: ויקרא אחאב אל עבדיהו אשר על הבית; ועבדיהו היה ירא את יהוה מאד.
> מלכים-א יח ד: ויהי בהכרית איזבל את נביאי יהוה; ויקח עבדיהו מאה נביאים ויחביאם חמשים איש במערה וכלכלם לחם ומים.
> מלכים-א יח ה: ויאמר אחאב אל עבדיהו לך בארץ אל כל מעיני המים ואל כל הנחלים; אולי נמצא חציר ונחיה סוס ופרד ולוא נכרית מהבהמה.
> מלכים-א יח ו: ויחלקו להם את הארץ לעבר בה:  אחאב הלך בדרך אחד לבדו ועבדיהו הלך בדרך אחד לבדו.
> מלכים-א יח ז: ויהי עבדיהו בדרך והנה אליהו לקראתו; ויכרהו ויפל על פניו ויאמר האתה זה אדני אליהו.
> מלכים-א יח ח: ויאמר לו אני; לך אמר לאדניך הנה אליהו.
> מלכים-א יח ט: ויאמר מה חטאתי:  כי אתה נתן את עבדך ביד אחאב להמיתני.
> מלכים-א יח י: חי יהוה אלהיך אם יש גוי וממלכה אשר לא שלח אדני שם לבקשך ואמרו אין; והשביע את הממלכה ואת הגוי כי לא ימצאכה.
> מלכים-א יח יא: ועתה אתה אמר:  לך אמר לאדניך הנה אליהו.
> מלכים-א יח יב: והיה אני אלך מאתך ורוח יהוה ישאך על אשר לא אדע ובאתי להגיד לאחאב ולא ימצאך והרגני; ועבדך ירא את יהוה מנערי.
> מלכים-א יח יג: הלא הגד לאדני את אשר עשיתי בהרג איזבל את נביאי יהוה; ואחבא מנביאי יהוה מאה איש חמשים חמשים איש במערה ואכלכלם לחם ומים.
> מלכים-א יח יד: ועתה אתה אמר לך אמר לאדניך הנה אליהו; והרגני.
> מלכים-א יח טו: ויאמר אליהו חי יהוה צבאות אשר עמדתי לפניו:  כי היום אראה אליו.
> מלכים-א יח טז: וילך עבדיהו לקראת אחאב ויגד לו; וילך אחאב לקראת אליהו.
> מלכים-א יח יז: ויהי כראות אחאב את אליהו; ויאמר אחאב אליו האתה זה עכר ישראל.
> מלכים-א יח יח: ויאמר לא עכרתי את ישראל כי אם אתה ובית אביך בעזבכם את מצות יהוה ותלך אחרי הבעלים.
> מלכים-א יח יט: ועתה שלח קבץ אלי את כל ישראל אל הר הכרמל; ואת נביאי הבעל ארבע מאות וחמשים ונביאי האשרה ארבע מאות אכלי שלחן איזבל.
> מלכים-א יח כ: וישלח אחאב בכל בני ישראל; ויקבץ את הנביאים אל הר הכרמל.
> מלכים-א יח כא: ויגש אליהו אל כל העם ויאמר עד מתי אתם פסחים על שתי הסעפים אם יהוה האלהים לכו אחריו ואם הבעל לכו אחריו; ולא ענו העם אתו דבר.
> מלכים-א יח כב: ויאמר אליהו אל העם אני נותרתי נביא ליהוה לבדי; ונביאי הבעל ארבע מאות וחמשים איש.
> מלכים-א יח כג: ויתנו לנו שנים פרים ויבחרו להם הפר האחד וינתחהו וישימו על העצים ואש לא ישימו; ואני אעשה את הפר האחד ונתתי על העצים ואש לא אשים.
> מלכים-א יח כד: וקראתם בשם אלהיכם ואני אקרא בשם יהוה והיה האלהים אשר יענה באש הוא האלהים; ויען כל העם ויאמרו טוב הדבר.
> מלכים-א יח כה: ויאמר אליהו לנביאי הבעל בחרו לכם הפר האחד ועשו ראשנה כי אתם הרבים; וקראו בשם אלהיכם ואש לא תשימו.
> מלכים-א יח כו: ויקחו את הפר אשר נתן להם ויעשו ויקראו בשם הבעל מהבקר ועד הצהרים לאמר הבעל עננו ואין קול ואין ענה; ויפסחו על המזבח אשר עשה.
> מלכים-א יח כז: ויהי בצהרים ויהתל בהם אליהו ויאמר קראו בקול גדול כי אלהים הוא כי שיח וכי שיג לו וכי דרך לו; אולי ישן הוא ויקץ.
> מלכים-א יח כח: ויקראו בקול גדול ויתגדדו כמשפטם בחרבות וברמחים עד שפך דם עליהם.
> מלכים-א יח כט: ויהי כעבר הצהרים ויתנבאו עד לעלות המנחה; ואין קול ואין ענה ואין קשב.
> מלכים-א יח ל: ויאמר אליהו לכל העם גשו אלי ויגשו כל העם אליו; וירפא את מזבח יהוה ההרוס.
> מלכים-א יח לא: ויקח אליהו שתים עשרה אבנים כמספר שבטי בני יעקב אשר היה דבר יהוה אליו לאמר ישראל יהיה שמך.
> מלכים-א יח לב: ויבנה את האבנים מזבח בשם יהוה; ויעש תעלה כבית סאתים זרע סביב למזבח.
> מלכים-א יח לג: ויערך את העצים; וינתח את הפר וישם על העצים.
> מלכים-א יח לד: ויאמר מלאו ארבעה כדים מים ויצקו על העלה ועל העצים; ויאמר שנו וישנו ויאמר שלשו וישלשו.
> מלכים-א יח לה: וילכו המים סביב למזבח; וגם את התעלה מלא מים.
> מלכים-א יח לו: ויהי בעלות המנחה ויגש אליהו הנביא ויאמר יהוה אלהי אברהם יצחק וישראל היום יודע כי אתה אלהים בישראל ואני עבדך; ובדבריך (ובדברך) עשיתי את כל הדברים האלה.
> מלכים-א יח לז: ענני יהוה ענני וידעו העם הזה כי אתה יהוה האלהים; ואתה הסבת את לבם אחרנית.
> מלכים-א יח לח: ותפל אש יהוה ותאכל את העלה ואת העצים ואת האבנים ואת העפר; ואת המים אשר בתעלה לחכה.
> מלכים-א יח לט: וירא כל העם ויפלו על פניהם; ויאמרו יהוה הוא האלהים יהוה הוא האלהים.
> מלכים-א יח מ: ויאמר אליהו להם תפשו את נביאי הבעל איש אל ימלט מהם ויתפשום; ויורדם אליהו אל נחל קישון וישחטם שם.
> מלכים-א יח מא: ויאמר אליהו לאחאב עלה אכל ושתה:  כי קול המון הגשם.
> מלכים-א יח מב: ויעלה אחאב לאכל ולשתות; ואליהו עלה אל ראש הכרמל ויגהר ארצה וישם פניו בין ברכו.
> מלכים-א יח מג: ויאמר אל נערו עלה נא הבט דרך ים ויעל ויבט ויאמר אין מאומה; ויאמר שב שבע פעמים.
> מלכים-א יח מד: ויהי בשבעית ויאמר הנה עב קטנה ככף איש עלה מים; ויאמר עלה אמר אל אחאב אסר ורד ולא יעצרכה הגשם.
> מלכים-א יח מה: ויהי עד כה ועד כה והשמים התקדרו עבים ורוח ויהי גשם גדול; וירכב אחאב וילך יזרעאלה.
> מלכים-א יח מו: ויד יהוה היתה אל אליהו וישנס מתניו; וירץ לפני אחאב עד באכה יזרעאלה.
> מלכים-א יט א: ויגד אחאב לאיזבל את כל אשר עשה אליהו ואת כל אשר הרג את כל הנביאים בחרב.
> מלכים-א יט ב: ותשלח איזבל מלאך אל אליהו לאמר:  כה יעשון אלהים וכה יוספון כי כעת מחר אשים את נפשך כנפש אחד מהם.
> מלכים-א יט ג: וירא ויקם וילך אל נפשו ויבא באר שבע אשר ליהודה; וינח את נערו שם.
> מלכים-א יט ד: והוא הלך במדבר דרך יום ויבא וישב תחת רתם אחת (אחד); וישאל את נפשו למות ויאמר רב עתה יהוה קח נפשי כי לא טוב אנכי מאבתי.
> מלכים-א יט ה: וישכב ויישן תחת רתם אחד; והנה זה מלאך נגע בו ויאמר לו קום אכול.
> מלכים-א יט ו: ויבט והנה מראשתיו עגת רצפים וצפחת מים; ויאכל וישת וישב וישכב.
> מלכים-א יט ז: וישב מלאך יהוה שנית ויגע בו ויאמר קום אכל:  כי רב ממך הדרך.
> מלכים-א יט ח: ויקם ויאכל וישתה; וילך בכח האכילה ההיא ארבעים יום וארבעים לילה עד הר האלהים חרב.
> מלכים-א יט ט: ויבא שם אל המערה וילן שם; והנה דבר יהוה אליו ויאמר לו מה לך פה אליהו.
> מלכים-א יט י: ויאמר קנא קנאתי ליהוה אלהי צבאות כי עזבו בריתך בני ישראל את מזבחתיך הרסו ואת נביאיך הרגו בחרב; ואותר אני לבדי ויבקשו את נפשי לקחתה.
> מלכים-א יט יא: ויאמר צא ועמדת בהר לפני יהוה והנה יהוה עבר ורוח גדולה וחזק מפרק הרים ומשבר סלעים לפני יהוה לא ברוח יהוה; ואחר הרוח רעש לא ברעש יהוה.
> מלכים-א יט יב: ואחר הרעש אש לא באש יהוה; ואחר האש קול דממה דקה.
> מלכים-א יט יג: ויהי כשמע אליהו וילט פניו באדרתו ויצא ויעמד פתח המערה; והנה אליו קול ויאמר מה לך פה אליהו.
> מלכים-א יט יד: ויאמר קנא קנאתי ליהוה אלהי צבאות כי עזבו בריתך בני ישראל את מזבחתיך הרסו ואת נביאיך הרגו בחרב; ואותר אני לבדי ויבקשו את נפשי לקחתה.
> מלכים-א יט טו: ויאמר יהוה אליו לך שוב לדרכך מדברה דמשק; ובאת ומשחת את חזאל למלך על ארם.
> מלכים-א יט טז: ואת יהוא בן נמשי תמשח למלך על ישראל; ואת אלישע בן שפט מאבל מחולה תמשח לנביא תחתיך.
> מלכים-א יט יז: והיה הנמלט מחרב חזאל ימית יהוא; והנמלט מחרב יהוא ימית אלישע.
> מלכים-א יט יח: והשארתי בישראל שבעת אלפים:  כל הברכים אשר לא כרעו לבעל וכל הפה אשר לא נשק לו.
> מלכים-א יט יט: וילך משם וימצא את אלישע בן שפט והוא חרש שנים עשר צמדים לפניו והוא בשנים העשר; ויעבר אליהו אליו וישלך אדרתו אליו.
> מלכים-א יט כ: ויעזב את הבקר וירץ אחרי אליהו ויאמר אשקה נא לאבי ולאמי ואלכה אחריך; ויאמר לו לך שוב כי מה עשיתי לך.
> מלכים-א יט כא: וישב מאחריו ויקח את צמד הבקר ויזבחהו ובכלי הבקר בשלם הבשר ויתן לעם ויאכלו; ויקם וילך אחרי אליהו וישרתהו.
> מלכים-א כ א: ובן הדד מלך ארם קבץ את כל חילו ושלשים ושנים מלך אתו וסוס ורכב; ויעל ויצר על שמרון וילחם בה.
> מלכים-א כ ב: וישלח מלאכים אל אחאב מלך ישראל העירה.
> מלכים-א כ ג: ויאמר לו כה אמר בן הדד כספך וזהבך לי הוא; ונשיך ובניך הטובים לי הם.
> מלכים-א כ ד: ויען מלך ישראל ויאמר כדברך אדני המלך:  לך אני וכל אשר לי.
> מלכים-א כ ה: וישבו המלאכים ויאמרו כה אמר בן הדד לאמר:  כי שלחתי אליך לאמר כספך וזהבך ונשיך ובניך לי תתן.
> מלכים-א כ ו: כי אם כעת מחר אשלח את עבדי אליך וחפשו את ביתך ואת בתי עבדיך; והיה כל מחמד עיניך ישימו בידם ולקחו.
> מלכים-א כ ז: ויקרא מלך ישראל לכל זקני הארץ ויאמר דעו נא וראו כי רעה זה מבקש:  כי שלח אלי לנשי ולבני ולכספי ולזהבי ולא מנעתי ממנו.
> מלכים-א כ ח: ויאמרו אליו כל הזקנים וכל העם:  אל תשמע ולוא תאבה.
> מלכים-א כ ט: ויאמר למלאכי בן הדד אמרו לאדני המלך כל אשר שלחת אל עבדך בראשנה אעשה והדבר הזה לא אוכל לעשות; וילכו המלאכים וישבהו דבר.
> מלכים-א כ י: וישלח אליו בן הדד ויאמר כה יעשון לי אלהים וכה יוספו:  אם ישפק עפר שמרון לשעלים לכל העם אשר ברגלי.
> מלכים-א כ יא: ויען מלך ישראל ויאמר דברו אל יתהלל חגר כמפתח.
> מלכים-א כ יב: ויהי כשמע את הדבר הזה והוא שתה הוא והמלכים בסכות; ויאמר אל עבדיו שימו וישימו על העיר.
> מלכים-א כ יג: והנה נביא אחד נגש אל אחאב מלך ישראל ויאמר כה אמר יהוה הראית את כל ההמון הגדול הזה; הנני נתנו בידך היום וידעת כי אני יהוה.
> מלכים-א כ יד: ויאמר אחאב במי ויאמר כה אמר יהוה בנערי שרי המדינות; ויאמר מי יאסר המלחמה ויאמר אתה.
> מלכים-א כ טו: ויפקד את נערי שרי המדינות ויהיו מאתים שנים ושלשים; ואחריהם פקד את כל העם כל בני ישראל שבעת אלפים.
> מלכים-א כ טז: ויצאו בצהרים; ובן הדד שתה שכור בסכות הוא והמלכים שלשים ושנים מלך עזר אתו.
> מלכים-א כ יז: ויצאו נערי שרי המדינות בראשנה; וישלח בן הדד ויגידו לו לאמר אנשים יצאו משמרון.
> מלכים-א כ יח: ויאמר אם לשלום יצאו תפשום חיים; ואם למלחמה יצאו חיים תפשום.
> מלכים-א כ יט: ואלה יצאו מן העיר נערי שרי המדינות והחיל אשר אחריהם.
> מלכים-א כ כ: ויכו איש אישו וינסו ארם וירדפם ישראל; וימלט בן הדד מלך ארם על סוס ופרשים.
> מלכים-א כ כא: ויצא מלך ישראל ויך את הסוס ואת הרכב והכה בארם מכה גדולה.
> מלכים-א כ כב: ויגש הנביא אל מלך ישראל ויאמר לו לך התחזק ודע וראה את אשר תעשה:  כי לתשובת השנה מלך ארם עלה עליך.
> מלכים-א כ כג: ועבדי מלך ארם אמרו אליו אלהי הרים אלהיהם על כן חזקו ממנו; ואולם נלחם אתם במישור אם לא נחזק מהם.
> מלכים-א כ כד: ואת הדבר הזה עשה:  הסר המלכים איש ממקמו ושים פחות תחתיהם.
> מלכים-א כ כה: ואתה תמנה לך חיל כחיל הנפל מאותך וסוס כסוס ורכב כרכב ונלחמה אותם במישור אם לא נחזק מהם; וישמע לקלם ויעש כן.
> מלכים-א כ כו: ויהי לתשובת השנה ויפקד בן הדד את ארם; ויעל אפקה למלחמה עם ישראל.
> מלכים-א כ כז: ובני ישראל התפקדו וכלכלו וילכו לקראתם; ויחנו בני ישראל נגדם כשני חשפי עזים וארם מלאו את הארץ.
> מלכים-א כ כח: ויגש איש האלהים ויאמר אל מלך ישראל ויאמר כה אמר יהוה יען אשר אמרו ארם אלהי הרים יהוה ולא אלהי עמקים הוא ונתתי את כל ההמון הגדול הזה בידך וידעתם כי אני יהוה.
> מלכים-א כ כט: ויחנו אלה נכח אלה שבעת ימים; ויהי ביום השביעי ותקרב המלחמה ויכו בני ישראל את ארם מאה אלף רגלי ביום אחד.
> מלכים-א כ ל: וינסו הנותרים אפקה אל העיר ותפל החומה על עשרים ושבעה אלף איש הנותרים; ובן הדד נס ויבא אל העיר חדר בחדר.
> מלכים-א כ לא: ויאמרו אליו עבדיו הנה נא שמענו כי מלכי בית ישראל כי מלכי חסד הם; נשימה נא שקים במתנינו וחבלים בראשנו ונצא אל מלך ישראל אולי יחיה את נפשך.
> מלכים-א כ לב: ויחגרו שקים במתניהם וחבלים בראשיהם ויבאו אל מלך ישראל ויאמרו עבדך בן הדד אמר תחי נא נפשי; ויאמר העודנו חי אחי הוא.
> מלכים-א כ לג: והאנשים ינחשו וימהרו ויחלטו הממנו ויאמרו אחיך בן הדד ויאמר באו קחהו; ויצא אליו בן הדד ויעלהו על המרכבה.
> מלכים-א כ לד: ויאמר אליו הערים אשר לקח אבי מאת אביך אשיב וחצות תשים לך בדמשק כאשר שם אבי בשמרון ואני בברית אשלחך; ויכרת לו ברית וישלחהו.
> מלכים-א כ לה: ואיש אחד מבני הנביאים אמר אל רעהו בדבר יהוה הכיני נא; וימאן האיש להכתו.
> מלכים-א כ לו: ויאמר לו יען אשר לא שמעת בקול יהוה הנך הולך מאתי והכך האריה; וילך מאצלו וימצאהו האריה ויכהו.
> מלכים-א כ לז: וימצא איש אחר ויאמר הכיני נא; ויכהו האיש הכה ופצע.
> מלכים-א כ לח: וילך הנביא ויעמד למלך על הדרך; ויתחפש באפר על עיניו.
> מלכים-א כ לט: ויהי המלך עבר והוא צעק אל המלך; ויאמר עבדך יצא בקרב המלחמה והנה איש סר ויבא אלי איש ויאמר שמר את האיש הזה אם הפקד יפקד והיתה נפשך תחת נפשו או ככר כסף תשקול.
> מלכים-א כ מ: ויהי עבדך עשה הנה והנה והוא איננו; ויאמר אליו מלך ישראל כן משפטך אתה חרצת.
> מלכים-א כ מא: וימהר ויסר את האפר מעל (מעלי) עיניו; ויכר אתו מלך ישראל כי מהנביאים הוא.
> מלכים-א כ מב: ויאמר אליו כה אמר יהוה יען שלחת את איש חרמי מיד והיתה נפשך תחת נפשו ועמך תחת עמו.
> מלכים-א כ מג: וילך מלך ישראל על ביתו סר וזעף; ויבא שמרונה.
> מלכים-א כא א: ויהי אחר הדברים האלה כרם היה לנבות היזרעאלי אשר ביזרעאל אצל היכל אחאב מלך שמרון.
> מלכים-א כא ב: וידבר אחאב אל נבות לאמר תנה לי את כרמך ויהי לי לגן ירק כי הוא קרוב אצל ביתי ואתנה לך תחתיו כרם טוב ממנו; אם טוב בעיניך אתנה לך כסף מחיר זה.
> מלכים-א כא ג: ויאמר נבות אל אחאב:  חלילה לי מיהוה מתתי את נחלת אבתי לך.
> מלכים-א כא ד: ויבא אחאב אל ביתו סר וזעף על הדבר אשר דבר אליו נבות היזרעאלי ויאמר לא אתן לך את נחלת אבותי; וישכב על מטתו ויסב את פניו ולא אכל לחם.
> מלכים-א כא ה: ותבא אליו איזבל אשתו; ותדבר אליו מה זה רוחך סרה ואינך אכל לחם.
> מלכים-א כא ו: וידבר אליה כי אדבר אל נבות היזרעאלי ואמר לו תנה לי את כרמך בכסף או אם חפץ אתה אתנה לך כרם תחתיו; ויאמר לא אתן לך את כרמי.
> מלכים-א כא ז: ותאמר אליו איזבל אשתו אתה עתה תעשה מלוכה על ישראל; קום אכל לחם ויטב לבך אני אתן לך את כרם נבות היזרעאלי.
> מלכים-א כא ח: ותכתב ספרים בשם אחאב ותחתם בחתמו; ותשלח הספרים (ספרים) אל הזקנים ואל החרים אשר בעירו הישבים את נבות.
> מלכים-א כא ט: ותכתב בספרים לאמר:  קראו צום והשיבו את נבות בראש העם.
> מלכים-א כא י: והושיבו שנים אנשים בני בליעל נגדו ויעדהו לאמר ברכת אלהים ומלך; והוציאהו וסקלהו וימת.
> מלכים-א כא יא: ויעשו אנשי עירו הזקנים והחרים אשר הישבים בעירו כאשר שלחה אליהם איזבל כאשר כתוב בספרים אשר שלחה אליהם.
> מלכים-א כא יב: קראו צום; והשיבו את נבות בראש העם.
> מלכים-א כא יג: ויבאו שני האנשים בני בליעל וישבו נגדו ויעדהו אנשי הבליעל את נבות נגד העם לאמר ברך נבות אלהים ומלך; ויצאהו מחוץ לעיר ויסקלהו באבנים וימת.
> מלכים-א כא יד: וישלחו אל איזבל לאמר:  סקל נבות וימת.
> מלכים-א כא טו: ויהי כשמע איזבל כי סקל נבות וימת; ותאמר איזבל אל אחאב קום רש את כרם נבות היזרעאלי אשר מאן לתת לך בכסף כי אין נבות חי כי מת.
> מלכים-א כא טז: ויהי כשמע אחאב כי מת נבות; ויקם אחאב לרדת אל כרם נבות היזרעאלי לרשתו.
> מלכים-א כא יז: ויהי דבר יהוה אל אליהו התשבי לאמר.
> מלכים-א כא יח: קום רד לקראת אחאב מלך ישראל אשר בשמרון; הנה בכרם נבות אשר ירד שם לרשתו.
> מלכים-א כא יט: ודברת אליו לאמר כה אמר יהוה הרצחת וגם ירשת; ודברת אליו לאמר כה אמר יהוה במקום אשר לקקו הכלבים את דם נבות ילקו הכלבים את דמך גם אתה.
> מלכים-א כא כ: ויאמר אחאב אל אליהו המצאתני איבי; ויאמר מצאתי יען התמכרך לעשות הרע בעיני יהוה.
> מלכים-א כא כא: הנני מבי אליך רעה ובערתי אחריך; והכרתי לאחאב משתין בקיר ועצור ועזוב בישראל.
> מלכים-א כא כב: ונתתי את ביתך כבית ירבעם בן נבט וכבית בעשא בן אחיה:  אל הכעס אשר הכעסת ותחטא את ישראל.
> מלכים-א כא כג: וגם לאיזבל דבר יהוה לאמר:  הכלבים יאכלו את איזבל בחל יזרעאל.
> מלכים-א כא כד: המת לאחאב בעיר יאכלו הכלבים; והמת בשדה יאכלו עוף השמים.
> מלכים-א כא כה: רק לא היה כאחאב אשר התמכר לעשות הרע בעיני יהוה אשר הסתה אתו איזבל אשתו.
> מלכים-א כא כו: ויתעב מאד ללכת אחרי הגללים ככל אשר עשו האמרי אשר הוריש יהוה מפני בני ישראל.
> מלכים-א כא כז: ויהי כשמע אחאב את הדברים האלה ויקרע בגדיו וישם שק על בשרו ויצום; וישכב בשק ויהלך אט.
> מלכים-א כא כח: ויהי דבר יהוה אל אליהו התשבי לאמר.
> מלכים-א כא כט: הראית כי נכנע אחאב מלפני; יען כי נכנע מפני לא אבי הרעה בימיו בימי בנו אביא הרעה על ביתו.
> מלכים-א כב א: וישבו שלש שנים:  אין מלחמה בין ארם ובין ישראל.
> מלכים-א כב ב: ויהי בשנה השלישית; וירד יהושפט מלך יהודה אל מלך ישראל.
> מלכים-א כב ג: ויאמר מלך ישראל אל עבדיו הידעתם כי לנו רמת גלעד; ואנחנו מחשים מקחת אתה מיד מלך ארם.
> מלכים-א כב ד: ויאמר אל יהושפט התלך אתי למלחמה רמת גלעד; ויאמר יהושפט אל מלך ישראל כמוני כמוך כעמי כעמך כסוסי כסוסיך.
> מלכים-א כב ה: ויאמר יהושפט אל מלך ישראל:  דרש נא כיום את דבר יהוה.
> מלכים-א כב ו: ויקבץ מלך ישראל את הנביאים כארבע מאות איש ויאמר אלהם האלך על רמת גלעד למלחמה אם אחדל; ויאמרו עלה ויתן אדני ביד המלך.
> מלכים-א כב ז: ויאמר יהושפט האין פה נביא ליהוה עוד; ונדרשה מאתו.
> מלכים-א כב ח: ויאמר מלך ישראל אל יהושפט עוד איש אחד לדרש את יהוה מאתו ואני שנאתיו כי לא יתנבא עלי טוב כי אם רע מיכיהו בן ימלה; ויאמר יהושפט אל יאמר המלך כן.
> מלכים-א כב ט: ויקרא מלך ישראל אל סריס אחד; ויאמר מהרה מיכיהו בן ימלה.
> מלכים-א כב י: ומלך ישראל ויהושפט מלך יהודה ישבים איש על כסאו מלבשים בגדים בגרן פתח שער שמרון; וכל הנביאים מתנבאים לפניהם.
> מלכים-א כב יא: ויעש לו צדקיה בן כנענה קרני ברזל; ויאמר כה אמר יהוה באלה תנגח את ארם עד כלתם.
> מלכים-א כב יב: וכל הנבאים נבאים כן לאמר:  עלה רמת גלעד והצלח ונתן יהוה ביד המלך.
> מלכים-א כב יג: והמלאך אשר הלך לקרא מיכיהו דבר אליו לאמר הנה נא דברי הנביאים פה אחד טוב אל המלך; יהי נא דבריך (דברך) כדבר אחד מהם ודברת טוב.
> מלכים-א כב יד: ויאמר מיכיהו:  חי יהוה כי את אשר יאמר יהוה אלי אתו אדבר.
> מלכים-א כב טו: ויבוא אל המלך ויאמר המלך אליו מיכיהו הנלך אל רמת גלעד למלחמה אם נחדל; ויאמר אליו עלה והצלח ונתן יהוה ביד המלך.
> מלכים-א כב טז: ויאמר אליו המלך עד כמה פעמים אני משביעך:  אשר לא תדבר אלי רק אמת בשם יהוה.
> מלכים-א כב יז: ויאמר ראיתי את כל ישראל נפצים אל ההרים כצאן אשר אין להם רעה; ויאמר יהוה לא אדנים לאלה ישובו איש לביתו בשלום.
> מלכים-א כב יח: ויאמר מלך ישראל אל יהושפט:  הלוא אמרתי אליך לוא יתנבא עלי טוב כי אם רע.
> מלכים-א כב יט: ויאמר לכן שמע דבר יהוה; ראיתי את יהוה ישב על כסאו וכל צבא השמים עמד עליו מימינו ומשמאלו.
> מלכים-א כב כ: ויאמר יהוה מי יפתה את אחאב ויעל ויפל ברמת גלעד; ויאמר זה בכה וזה אמר בכה.
> מלכים-א כב כא: ויצא הרוח ויעמד לפני יהוה ויאמר אני אפתנו; ויאמר יהוה אליו במה.
> מלכים-א כב כב: ויאמר אצא והייתי רוח שקר בפי כל נביאיו; ויאמר תפתה וגם תוכל צא ועשה כן.
> מלכים-א כב כג: ועתה הנה נתן יהוה רוח שקר בפי כל נביאיך אלה; ויהוה דבר עליך רעה.
> מלכים-א כב כד: ויגש צדקיהו בן כנענה ויכה את מיכיהו על הלחי; ויאמר אי זה עבר רוח יהוה מאתי לדבר אותך.
> מלכים-א כב כה: ויאמר מיכיהו הנך ראה ביום ההוא אשר תבא חדר בחדר להחבה.
> מלכים-א כב כו: ויאמר מלך ישראל קח את מיכיהו והשיבהו אל אמן שר העיר; ואל יואש בן המלך.
> מלכים-א כב כז: ואמרת כה אמר המלך שימו את זה בית הכלא; והאכלהו לחם לחץ ומים לחץ עד באי בשלום.
> מלכים-א כב כח: ויאמר מיכיהו אם שוב תשוב בשלום לא דבר יהוה בי; ויאמר שמעו עמים כלם.
> מלכים-א כב כט: ויעל מלך ישראל ויהושפט מלך יהודה רמת גלעד.
> מלכים-א כב ל: ויאמר מלך ישראל אל יהושפט התחפש ובא במלחמה ואתה לבש בגדיך; ויתחפש מלך ישראל ויבוא במלחמה.
> מלכים-א כב לא: ומלך ארם צוה את שרי הרכב אשר לו שלשים ושנים לאמר לא תלחמו את קטן ואת גדול:  כי אם את מלך ישראל לבדו.
> מלכים-א כב לב: ויהי כראות שרי הרכב את יהושפט והמה אמרו אך מלך ישראל הוא ויסרו עליו להלחם; ויזעק יהושפט.
> מלכים-א כב לג: ויהי כראות שרי הרכב כי לא מלך ישראל הוא; וישובו מאחריו.
> מלכים-א כב לד: ואיש משך בקשת לתמו ויכה את מלך ישראל בין הדבקים ובין השרין; ויאמר לרכבו הפך ידך והוציאני מן המחנה כי החליתי.
> מלכים-א כב לה: ותעלה המלחמה ביום ההוא והמלך היה מעמד במרכבה נכח ארם; וימת בערב ויצק דם המכה אל חיק הרכב.
> מלכים-א כב לו: ויעבר הרנה במחנה כבא השמש לאמר:  איש אל עירו ואיש אל ארצו.
> מלכים-א כב לז: וימת המלך ויבוא שמרון; ויקברו את המלך בשמרון.
> מלכים-א כב לח: וישטף את הרכב על ברכת שמרון וילקו הכלבים את דמו והזנות רחצו כדבר יהוה אשר דבר.
> מלכים-א כב לט: ויתר דברי אחאב וכל אשר עשה ובית השן אשר בנה וכל הערים אשר בנה:  הלוא הם כתובים על ספר דברי הימים למלכי ישראל.
> מלכים-א כב מ: וישכב אחאב עם אבתיו; וימלך אחזיהו בנו תחתיו.
> מלכים-א כב מא: ויהושפט בן אסא מלך על יהודה בשנת ארבע לאחאב מלך ישראל.
> מלכים-א כב מב: יהושפט בן שלשים וחמש שנה במלכו ועשרים וחמש שנה מלך בירושלם; ושם אמו עזובה בת שלחי.
> מלכים-א כב מג: וילך בכל דרך אסא אביו לא סר ממנו:  לעשות הישר בעיני יהוה.
> מלכים-א כב מד: אך הבמות לא סרו:  עוד העם מזבחים ומקטרים בבמות.
> מלכים-א כב מה: וישלם יהושפט עם מלך ישראל.
> מלכים-א כב מו: ויתר דברי יהושפט וגבורתו אשר עשה ואשר נלחם:  הלא הם כתובים על ספר דברי הימים למלכי יהודה.
> מלכים-א כב מז: ויתר הקדש אשר נשאר בימי אסא אביו בער מן הארץ.
> מלכים-א כב מח: ומלך אין באדום נצב מלך.
> מלכים-א כב מט: יהושפט עשר (עשה) אניות תרשיש ללכת אפירה לזהב ולא הלך:  כי נשברה (נשברו) אניות בעציון גבר.
> מלכים-א כב נ: אז אמר אחזיהו בן אחאב אל יהושפט ילכו עבדי עם עבדיך באניות; ולא אבה יהושפט.
> מלכים-א כב נא: וישכב יהושפט עם אבתיו ויקבר עם אבתיו בעיר דוד אביו; וימלך יהורם בנו תחתיו.
> מלכים-א כב נב: אחזיהו בן אחאב מלך על ישראל בשמרון בשנת שבע עשרה ליהושפט מלך יהודה; וימלך על ישראל שנתים.
> מלכים-א כב נג: ויעש הרע בעיני יהוה; וילך בדרך אביו ובדרך אמו ובדרך ירבעם בן נבט אשר החטיא את ישראל.
> מלכים-א כב נד: ויעבד את הבעל וישתחוה לו; ויכעס את יהוה אלהי ישראל ככל אשר עשה אביו.
