> שמואל-ב א א: ויהי אחרי מות שאול ודוד שב מהכות את העמלק; וישב דוד בצקלג ימים שנים.
> שמואל-ב א ב: ויהי ביום השלישי והנה איש בא מן המחנה מעם שאול ובגדיו קרעים ואדמה על ראשו; ויהי בבאו אל דוד ויפל ארצה וישתחו.
> שמואל-ב א ג: ויאמר לו דוד אי מזה תבוא; ויאמר אליו ממחנה ישראל נמלטתי.
> שמואל-ב א ד: ויאמר אליו דוד מה היה הדבר הגד נא לי; ויאמר אשר נס העם מן המלחמה וגם הרבה נפל מן העם וימתו וגם שאול ויהונתן בנו מתו.
> שמואל-ב א ה: ויאמר דוד אל הנער המגיד לו:  איך ידעת כי מת שאול ויהונתן בנו.
> שמואל-ב א ו: ויאמר הנער המגיד לו נקרא נקריתי בהר הגלבע והנה שאול נשען על חניתו; והנה הרכב ובעלי הפרשים הדבקהו.
> שמואל-ב א ז: ויפן אחריו ויראני; ויקרא אלי ואמר הנני.
> שמואל-ב א ח: ויאמר לי מי אתה; ויאמר (ואמר) אליו עמלקי אנכי.
> שמואל-ב א ט: ויאמר אלי עמד נא עלי ומתתני כי אחזני השבץ:  כי כל עוד נפשי בי.
> שמואל-ב א י: ואעמד עליו ואמתתהו כי ידעתי כי לא יחיה אחרי נפלו; ואקח הנזר אשר על ראשו ואצעדה אשר על זרעו ואביאם אל אדני הנה.
> שמואל-ב א יא: ויחזק דוד בבגדו ויקרעם; וגם כל האנשים אשר אתו.
> שמואל-ב א יב: ויספדו ויבכו ויצמו עד הערב:  על שאול ועל יהונתן בנו ועל עם יהוה ועל בית ישראל כי נפלו בחרב.
> שמואל-ב א יג: ויאמר דוד אל הנער המגיד לו אי מזה אתה; ויאמר בן איש גר עמלקי אנכי.
> שמואל-ב א יד: ויאמר אליו דוד:  איך לא יראת לשלח ידך לשחת את משיח יהוה.
> שמואל-ב א טו: ויקרא דוד לאחד מהנערים ויאמר גש פגע בו; ויכהו וימת.
> שמואל-ב א טז: ויאמר אליו דוד דמיך (דמך) על ראשך:  כי פיך ענה בך לאמר אנכי מתתי את משיח יהוה.
> שמואל-ב א יז: ויקנן דוד את הקינה הזאת על שאול ועל יהונתן בנו.
> שמואל-ב א יח: ויאמר ללמד בני יהודה קשת הנה כתובה על ספר הישר.
> שמואל-ב א יט: הצבי ישראל על במותיך חלל:  איך נפלו גבורים.
> שמואל-ב א כ: אל תגידו בגת אל תבשרו בחוצת אשקלון:  פן תשמחנה בנות פלשתים פן תעלזנה בנות הערלים.
> שמואל-ב א כא: הרי בגלבע אל טל ואל מטר עליכם ושדי תרומת:  כי שם נגעל מגן גבורים מגן שאול בלי משיח בשמן.
> שמואל-ב א כב: מדם חללים מחלב גבורים קשת יהונתן לא נשוג אחור; וחרב שאול לא תשוב ריקם.
> שמואל-ב א כג: שאול ויהונתן הנאהבים והנעימם בחייהם ובמותם לא נפרדו; מנשרים קלו מאריות גברו.
> שמואל-ב א כד: בנות ישראל אל שאול בכינה; המלבשכם שני עם עדנים המעלה עדי זהב על לבושכן.
> שמואל-ב א כה: איך נפלו גברים בתוך המלחמה יהונתן על במותיך חלל.
> שמואל-ב א כו: צר לי עליך אחי יהונתן נעמת לי מאד; נפלאתה אהבתך לי מאהבת נשים.
> שמואל-ב א כז: איך נפלו גבורים ויאבדו כלי מלחמה.
> שמואל-ב ב א: ויהי אחרי כן וישאל דוד ביהוה לאמר האעלה באחת ערי יהודה ויאמר יהוה אליו עלה; ויאמר דוד אנה אעלה ויאמר חברנה.
> שמואל-ב ב ב: ויעל שם דוד וגם שתי נשיו אחינעם היזרעלית ואביגיל אשת נבל הכרמלי.
> שמואל-ב ב ג: ואנשיו אשר עמו העלה דוד איש וביתו; וישבו בערי חברון.
> שמואל-ב ב ד: ויבאו אנשי יהודה וימשחו שם את דוד למלך על בית יהודה; ויגדו לדוד לאמר אנשי יביש גלעד אשר קברו את שאול.
> שמואל-ב ב ה: וישלח דוד מלאכים אל אנשי יביש גלעד; ויאמר אליהם ברכים אתם ליהוה אשר עשיתם החסד הזה עם אדניכם עם שאול ותקברו אתו.
> שמואל-ב ב ו: ועתה יעש יהוה עמכם חסד ואמת; וגם אנכי אעשה אתכם הטובה הזאת אשר עשיתם הדבר הזה.
> שמואל-ב ב ז: ועתה תחזקנה ידיכם והיו לבני חיל כי מת אדניכם שאול; וגם אתי משחו בית יהודה למלך עליהם.
> שמואל-ב ב ח: ואבנר בן נר שר צבא אשר לשאול לקח את איש בשת בן שאול ויעברהו מחנים.
> שמואל-ב ב ט: וימלכהו אל הגלעד ואל האשורי ואל יזרעאל; ועל אפרים ועל בנימן ועל ישראל כלה.
> שמואל-ב ב י: בן ארבעים שנה איש בשת בן שאול במלכו על ישראל ושתים שנים מלך; אך בית יהודה היו אחרי דוד.
> שמואל-ב ב יא: ויהי מספר הימים אשר היה דוד מלך בחברון על בית יהודה שבע שנים וששה חדשים.
> שמואל-ב ב יב: ויצא אבנר בן נר ועבדי איש בשת בן שאול ממחנים גבעונה.
> שמואל-ב ב יג: ויואב בן צרויה ועבדי דוד יצאו ויפגשום על ברכת גבעון יחדו; וישבו אלה על הברכה מזה ואלה על הברכה מזה.
> שמואל-ב ב יד: ויאמר אבנר אל יואב יקומו נא הנערים וישחקו לפנינו; ויאמר יואב יקמו.
> שמואל-ב ב טו: ויקמו ויעברו במספר שנים עשר לבנימן ולאיש בשת בן שאול ושנים עשר מעבדי דוד.
> שמואל-ב ב טז: ויחזקו איש בראש רעהו וחרבו בצד רעהו ויפלו יחדו; ויקרא למקום ההוא חלקת הצרים אשר בגבעון.
> שמואל-ב ב יז: ותהי המלחמה קשה עד מאד ביום ההוא; וינגף אבנר ואנשי ישראל לפני עבדי דוד.
> שמואל-ב ב יח: ויהיו שם שלשה בני צרויה יואב ואבישי ועשהאל; ועשהאל קל ברגליו כאחד הצבים אשר בשדה.
> שמואל-ב ב יט: וירדף עשהאל אחרי אבנר; ולא נטה ללכת על הימין ועל השמאול מאחרי אבנר.
> שמואל-ב ב כ: ויפן אבנר אחריו ויאמר האתה זה עשהאל; ויאמר אנכי.
> שמואל-ב ב כא: ויאמר לו אבנר נטה לך על ימינך או על שמאלך ואחז לך אחד מהנערים וקח לך את חלצתו; ולא אבה עשהאל לסור מאחריו.
> שמואל-ב ב כב: ויסף עוד אבנר לאמר אל עשהאל סור לך מאחרי:  למה אככה ארצה ואיך אשא פני אל יואב אחיך.
> שמואל-ב ב כג: וימאן לסור ויכהו אבנר באחרי החנית אל החמש ותצא החנית מאחריו ויפל שם וימת תחתו; ויהי כל הבא אל המקום אשר נפל שם עשהאל וימת ויעמדו.
> שמואל-ב ב כד: וירדפו יואב ואבישי אחרי אבנר; והשמש באה והמה באו עד גבעת אמה אשר על פני גיח דרך מדבר גבעון.
> שמואל-ב ב כה: ויתקבצו בני בנימן אחרי אבנר ויהיו לאגדה אחת; ויעמדו על ראש גבעה אחת.
> שמואל-ב ב כו: ויקרא אבנר אל יואב ויאמר הלנצח תאכל חרב הלוא ידעתה כי מרה תהיה באחרונה; ועד מתי לא תאמר לעם לשוב מאחרי אחיהם.
> שמואל-ב ב כז: ויאמר יואב חי האלהים כי לולא דברת:  כי אז מהבקר נעלה העם איש מאחרי אחיו.
> שמואל-ב ב כח: ויתקע יואב בשופר ויעמדו כל העם ולא ירדפו עוד אחרי ישראל; ולא יספו עוד להלחם.
> שמואל-ב ב כט: ואבנר ואנשיו הלכו בערבה כל הלילה ההוא; ויעברו את הירדן וילכו כל הבתרון ויבאו מחנים.
> שמואל-ב ב ל: ויואב שב מאחרי אבנר ויקבץ את כל העם; ויפקדו מעבדי דוד תשעה עשר איש ועשהאל.
> שמואל-ב ב לא: ועבדי דוד הכו מבנימן ובאנשי אבנר:  שלש מאות וששים איש מתו.
> שמואל-ב ב לב: וישאו את עשהאל ויקברהו בקבר אביו אשר בית לחם; וילכו כל הלילה יואב ואנשיו ויאר להם בחברון.
> שמואל-ב ג א: ותהי המלחמה ארכה בין בית שאול ובין בית דוד; ודוד הלך וחזק ובית שאול הלכים ודלים.
> שמואל-ב ג ב: וילדו (ויולדו) לדוד בנים בחברון; ויהי בכורו אמנון לאחינעם היזרעאלת.
> שמואל-ב ג ג: ומשנהו כלאב לאביגל (לאביגיל) אשת נבל הכרמלי; והשלשי אבשלום בן מעכה בת תלמי מלך גשור.
> שמואל-ב ג ד: והרביעי אדניה בן חגית; והחמישי שפטיה בן אביטל.
> שמואל-ב ג ה: והששי יתרעם לעגלה אשת דוד; אלה ילדו לדוד בחברון.
> שמואל-ב ג ו: ויהי בהיות המלחמה בין בית שאול ובין בית דוד; ואבנר היה מתחזק בבית שאול.
> שמואל-ב ג ז: ולשאול פלגש ושמה רצפה בת איה; ויאמר אל אבנר מדוע באתה אל פילגש אבי.
> שמואל-ב ג ח: ויחר לאבנר מאד על דברי איש בשת ויאמר הראש כלב אנכי אשר ליהודה היום אעשה חסד עם בית שאול אביך אל אחיו ואל מרעהו ולא המציתך ביד דוד; ותפקד עלי עון האשה היום.
> שמואל-ב ג ט: כה יעשה אלהים לאבנר וכה יסיף לו:  כי כאשר נשבע יהוה לדוד כי כן אעשה לו.
> שמואל-ב ג י: להעביר הממלכה מבית שאול; ולהקים את כסא דוד על ישראל ועל יהודה מדן ועד באר שבע.
> שמואל-ב ג יא: ולא יכל עוד להשיב את אבנר דבר מיראתו אתו.
> שמואל-ב ג יב: וישלח אבנר מלאכים אל דוד תחתו לאמר למי ארץ:  לאמר כרתה בריתך אתי והנה ידי עמך להסב אליך את כל ישראל.
> שמואל-ב ג יג: ויאמר טוב אני אכרת אתך ברית:  אך דבר אחד אנכי שאל מאתך לאמר לא תראה את פני כי אם לפני הביאך את מיכל בת שאול בבאך לראות את פני.
> שמואל-ב ג יד: וישלח דוד מלאכים אל איש בשת בן שאול לאמר:  תנה את אשתי את מיכל אשר ארשתי לי במאה ערלות פלשתים.
> שמואל-ב ג טו: וישלח איש בשת ויקחה מעם איש מעם פלטיאל בן לוש (ליש).
> שמואל-ב ג טז: וילך אתה אישה הלוך ובכה אחריה עד בחרים; ויאמר אליו אבנר לך שוב וישב.
> שמואל-ב ג יז: ודבר אבנר היה עם זקני ישראל לאמר:  גם תמול גם שלשם הייתם מבקשים את דוד למלך עליכם.
> שמואל-ב ג יח: ועתה עשו:  כי יהוה אמר אל דוד לאמר ביד דוד עבדי הושיע את עמי ישראל מיד פלשתים ומיד כל איביהם.
> שמואל-ב ג יט: וידבר גם אבנר באזני בנימין; וילך גם אבנר לדבר באזני דוד בחברון את כל אשר טוב בעיני ישראל ובעיני כל בית בנימן.
> שמואל-ב ג כ: ויבא אבנר אל דוד חברון ואתו עשרים אנשים; ויעש דוד לאבנר ולאנשים אשר אתו משתה.
> שמואל-ב ג כא: ויאמר אבנר אל דוד אקומה ואלכה ואקבצה אל אדני המלך את כל ישראל ויכרתו אתך ברית ומלכת בכל אשר תאוה נפשך; וישלח דוד את אבנר וילך בשלום.
> שמואל-ב ג כב: והנה עבדי דוד ויואב בא מהגדוד ושלל רב עמם הביאו; ואבנר איננו עם דוד בחברון כי שלחו וילך בשלום.
> שמואל-ב ג כג: ויואב וכל הצבא אשר אתו באו; ויגדו ליואב לאמר בא אבנר בן נר אל המלך וישלחהו וילך בשלום.
> שמואל-ב ג כד: ויבא יואב אל המלך ויאמר מה עשיתה:  הנה בא אבנר אליך למה זה שלחתו וילך הלוך.
> שמואל-ב ג כה: ידעת את אבנר בן נר כי לפתתך בא; ולדעת את מוצאך ואת מבואך (מובאך) ולדעת את כל אשר אתה עשה.
> שמואל-ב ג כו: ויצא יואב מעם דוד וישלח מלאכים אחרי אבנר וישבו אתו מבור הסרה; ודוד לא ידע.
> שמואל-ב ג כז: וישב אבנר חברון ויטהו יואב אל תוך השער לדבר אתו בשלי; ויכהו שם החמש וימת בדם עשהאל אחיו.
> שמואל-ב ג כח: וישמע דוד מאחרי כן ויאמר נקי אנכי וממלכתי מעם יהוה עד עולם מדמי אבנר בן נר.
> שמואל-ב ג כט: יחלו על ראש יואב ואל כל בית אביו; ואל יכרת מבית יואב זב ומצרע ומחזיק בפלך ונפל בחרב וחסר לחם.
> שמואל-ב ג ל: ויואב ואבישי אחיו הרגו לאבנר:  על אשר המית את עשהאל אחיהם בגבעון במלחמה.
> שמואל-ב ג לא: ויאמר דוד אל יואב ואל כל העם אשר אתו קרעו בגדיכם וחגרו שקים וספדו לפני אבנר; והמלך דוד הלך אחרי המטה.
> שמואל-ב ג לב: ויקברו את אבנר בחברון; וישא המלך את קולו ויבך אל קבר אבנר ויבכו כל העם.
> שמואל-ב ג לג: ויקנן המלך אל אבנר ויאמר:  הכמות נבל ימות אבנר.
> שמואל-ב ג לד: ידך לא אסרות ורגליך לא לנחשתים הגשו כנפול לפני בני עולה נפלת; ויספו כל העם לבכות עליו.
> שמואל-ב ג לה: ויבא כל העם להברות את דוד לחם בעוד היום; וישבע דוד לאמר כה יעשה לי אלהים וכה יסיף כי אם לפני בוא השמש אטעם לחם או כל מאומה.
> שמואל-ב ג לו: וכל העם הכירו וייטב בעיניהם ככל אשר עשה המלך בעיני כל העם טוב.
> שמואל-ב ג לז: וידעו כל העם וכל ישראל ביום ההוא:  כי לא היתה מהמלך להמית את אבנר בן נר.
> שמואל-ב ג לח: ויאמר המלך אל עבדיו:  הלוא תדעו כי שר וגדול נפל היום הזה בישראל.
> שמואל-ב ג לט: ואנכי היום רך ומשוח מלך והאנשים האלה בני צרויה קשים ממני:  ישלם יהוה לעשה הרעה כרעתו.
> שמואל-ב ד א: וישמע בן שאול כי מת אבנר בחברון וירפו ידיו; וכל ישראל נבהלו.
> שמואל-ב ד ב: ושני אנשים שרי גדודים היו בן שאול שם האחד בענה ושם השני רכב בני רמון הבארתי מבני בנימן:  כי גם בארות תחשב על בנימן.
> שמואל-ב ד ג: ויברחו הבארתים גתימה; ויהיו שם גרים עד היום הזה.
> שמואל-ב ד ד: וליהונתן בן שאול בן נכה רגלים; בן חמש שנים היה בבא שמעת שאול ויהונתן מיזרעאל ותשאהו אמנתו ותנס ויהי בחפזה לנוס ויפל ויפסח ושמו מפיבשת.
> שמואל-ב ד ה: וילכו בני רמון הבארתי רכב ובענה ויבאו כחם היום אל בית איש בשת; והוא שכב את משכב הצהרים.
> שמואל-ב ד ו: והנה באו עד תוך הבית לקחי חטים ויכהו אל החמש; ורכב ובענה אחיו נמלטו.
> שמואל-ב ד ז: ויבאו הבית והוא שכב על מטתו בחדר משכבו ויכהו וימתהו ויסירו את ראשו; ויקחו את ראשו וילכו דרך הערבה כל הלילה.
> שמואל-ב ד ח: ויבאו את ראש איש בשת אל דוד חברון ויאמרו אל המלך הנה ראש איש בשת בן שאול איבך אשר בקש את נפשך; ויתן יהוה לאדני המלך נקמות היום הזה משאול ומזרעו.
> שמואל-ב ד ט: ויען דוד את רכב ואת בענה אחיו בני רמון הבארתי ויאמר להם:  חי יהוה אשר פדה את נפשי מכל צרה.
> שמואל-ב ד י: כי המגיד לי לאמר הנה מת שאול והוא היה כמבשר בעיניו ואחזה בו ואהרגהו בצקלג אשר לתתי לו בשרה.
> שמואל-ב ד יא: אף כי אנשים רשעים הרגו את איש צדיק בביתו על משכבו; ועתה הלוא אבקש את דמו מידכם ובערתי אתכם מן הארץ.
> שמואל-ב ד יב: ויצו דוד את הנערים ויהרגום ויקצצו את ידיהם ואת רגליהם ויתלו על הברכה בחברון; ואת ראש איש בשת לקחו ויקברו בקבר אבנר בחברון.
> שמואל-ב ה א: ויבאו כל שבטי ישראל אל דוד חברונה; ויאמרו לאמר הננו עצמך ובשרך אנחנו.
> שמואל-ב ה ב: גם אתמול גם שלשום בהיות שאול מלך עלינו אתה הייתה מוציא (המוציא) והמבי את ישראל; ויאמר יהוה לך אתה תרעה את עמי את ישראל ואתה תהיה לנגיד על ישראל.
> שמואל-ב ה ג: ויבאו כל זקני ישראל אל המלך חברונה ויכרת להם המלך דוד ברית בחברון לפני יהוה; וימשחו את דוד למלך על ישראל.
> שמואל-ב ה ד: בן שלשים שנה דוד במלכו; ארבעים שנה מלך.
> שמואל-ב ה ה: בחברון מלך על יהודה שבע שנים וששה חדשים; ובירושלם מלך שלשים ושלש שנה על כל ישראל ויהודה.
> שמואל-ב ה ו: וילך המלך ואנשיו ירושלם אל היבסי יושב הארץ; ויאמר לדוד לאמר לא תבוא הנה כי אם הסירך העורים והפסחים לאמר לא יבוא דוד הנה.
> שמואל-ב ה ז: וילכד דוד את מצדת ציון היא עיר דוד.
> שמואל-ב ה ח: ויאמר דוד ביום ההוא כל מכה יבסי ויגע בצנור ואת הפסחים ואת העורים שנאו (שנואי) נפש דוד; על כן יאמרו עור ופסח לא יבוא אל הבית.
> שמואל-ב ה ט: וישב דוד במצדה ויקרא לה עיר דוד; ויבן דוד סביב מן המלוא וביתה.
> שמואל-ב ה י: וילך דוד הלוך וגדול; ויהוה אלהי צבאות עמו.
> שמואל-ב ה יא: וישלח חירם מלך צר מלאכים אל דוד ועצי ארזים וחרשי עץ וחרשי אבן קיר; ויבנו בית לדוד.
> שמואל-ב ה יב: וידע דוד כי הכינו יהוה למלך על ישראל; וכי נשא ממלכתו בעבור עמו ישראל.
> שמואל-ב ה יג: ויקח דוד עוד פלגשים ונשים מירושלם אחרי באו מחברון; ויולדו עוד לדוד בנים ובנות.
> שמואל-ב ה יד: ואלה שמות הילדים לו בירושלם:  שמוע ושובב ונתן ושלמה.
> שמואל-ב ה טו: ויבחר ואלישוע ונפג ויפיע.
> שמואל-ב ה טז: ואלישמע ואלידע ואליפלט.
> שמואל-ב ה יז: וישמעו פלשתים כי משחו את דוד למלך על ישראל ויעלו כל פלשתים לבקש את דוד; וישמע דוד וירד אל המצודה.
> שמואל-ב ה יח: ופלשתים באו; וינטשו בעמק רפאים.
> שמואל-ב ה יט: וישאל דוד ביהוה לאמר האעלה אל פלשתים התתנם בידי; ויאמר יהוה אל דוד עלה כי נתן אתן את הפלשתים בידך.
> שמואל-ב ה כ: ויבא דוד בבעל פרצים ויכם שם דוד ויאמר פרץ יהוה את איבי לפני כפרץ מים; על כן קרא שם המקום ההוא בעל פרצים.
> שמואל-ב ה כא: ויעזבו שם את עצביהם; וישאם דוד ואנשיו.
> שמואל-ב ה כב: ויספו עוד פלשתים לעלות; וינטשו בעמק רפאים.
> שמואל-ב ה כג: וישאל דוד ביהוה ויאמר לא תעלה; הסב אל אחריהם ובאת להם ממול בכאים.
> שמואל-ב ה כד: ויהי בשמעך (כשמעך) את קול צעדה בראשי הבכאים אז תחרץ:  כי אז יצא יהוה לפניך להכות במחנה פלשתים.
> שמואל-ב ה כה: ויעש דוד כן כאשר צוהו יהוה; ויך את פלשתים מגבע עד באך גזר.
> שמואל-ב ו א: ויסף עוד דוד את כל בחור בישראל שלשים אלף.
> שמואל-ב ו ב: ויקם וילך דוד וכל העם אשר אתו מבעלי יהודה להעלות משם את ארון האלהים אשר נקרא שם שם יהוה צבאות ישב הכרבים עליו.
> שמואל-ב ו ג: וירכבו את ארון האלהים אל עגלה חדשה וישאהו מבית אבינדב אשר בגבעה; ועזא ואחיו בני אבינדב נהגים את העגלה חדשה.
> שמואל-ב ו ד: וישאהו מבית אבינדב אשר בגבעה עם ארון האלהים; ואחיו הלך לפני הארון.
> שמואל-ב ו ה: ודוד וכל בית ישראל משחקים לפני יהוה בכל עצי ברושים; ובכנרות ובנבלים ובתפים ובמנענעים ובצלצלים.
> שמואל-ב ו ו: ויבאו עד גרן נכון; וישלח עזה אל ארון האלהים ויאחז בו כי שמטו הבקר.
> שמואל-ב ו ז: ויחר אף יהוה בעזה ויכהו שם האלהים על השל; וימת שם עם ארון האלהים.
> שמואל-ב ו ח: ויחר לדוד על אשר פרץ יהוה פרץ בעזה; ויקרא למקום ההוא פרץ עזה עד היום הזה.
> שמואל-ב ו ט: וירא דוד את יהוה ביום ההוא; ויאמר איך יבוא אלי ארון יהוה.
> שמואל-ב ו י: ולא אבה דוד להסיר אליו את ארון יהוה על עיר דוד; ויטהו דוד בית עבד אדם הגתי.
> שמואל-ב ו יא: וישב ארון יהוה בית עבד אדם הגתי שלשה חדשים; ויברך יהוה את עבד אדם ואת כל ביתו.
> שמואל-ב ו יב: ויגד למלך דוד לאמר ברך יהוה את בית עבד אדם ואת כל אשר לו בעבור ארון האלהים; וילך דוד ויעל את ארון האלהים מבית עבד אדם עיר דוד בשמחה.
> שמואל-ב ו יג: ויהי כי צעדו נשאי ארון יהוה ששה צעדים:  ויזבח שור ומריא.
> שמואל-ב ו יד: ודוד מכרכר בכל עז לפני יהוה; ודוד חגור אפוד בד.
> שמואל-ב ו טו: ודוד וכל בית ישראל מעלים את ארון יהוה בתרועה ובקול שופר.
> שמואל-ב ו טז: והיה ארון יהוה בא עיר דוד; ומיכל בת שאול נשקפה בעד החלון ותרא את המלך דוד מפזז ומכרכר לפני יהוה ותבז לו בלבה.
> שמואל-ב ו יז: ויבאו את ארון יהוה ויצגו אתו במקומו בתוך האהל אשר נטה לו דוד; ויעל דוד עלות לפני יהוה ושלמים.
> שמואל-ב ו יח: ויכל דוד מהעלות העולה והשלמים; ויברך את העם בשם יהוה צבאות.
> שמואל-ב ו יט: ויחלק לכל העם לכל המון ישראל למאיש ועד אשה לאיש חלת לחם אחת ואשפר אחד ואשישה אחת; וילך כל העם איש לביתו.
> שמואל-ב ו כ: וישב דוד לברך את ביתו;    ותצא מיכל בת שאול לקראת דוד ותאמר מה נכבד היום מלך ישראל אשר נגלה היום לעיני אמהות עבדיו כהגלות נגלות אחד הרקים.
> שמואל-ב ו כא: ויאמר דוד אל מיכל לפני יהוה אשר בחר בי מאביך ומכל ביתו לצות אתי נגיד על עם יהוה על ישראל; ושחקתי לפני יהוה.
> שמואל-ב ו כב: ונקלתי עוד מזאת והייתי שפל בעיני; ועם האמהות אשר אמרת עמם אכבדה.
> שמואל-ב ו כג: ולמיכל בת שאול לא היה לה ילד עד יום מותה.
> שמואל-ב ז א: ויהי כי ישב המלך בביתו; ויהוה הניח לו מסביב מכל איביו.
> שמואל-ב ז ב: ויאמר המלך אל נתן הנביא ראה נא אנכי יושב בבית ארזים; וארון האלהים ישב בתוך היריעה.
> שמואל-ב ז ג: ויאמר נתן אל המלך כל אשר בלבבך לך עשה:  כי יהוה עמך.
> שמואל-ב ז ד: ויהי בלילה ההוא;    ויהי דבר יהוה אל נתן לאמר.
> שמואל-ב ז ה: לך ואמרת אל עבדי אל דוד    כה אמר יהוה:  האתה תבנה לי בית לשבתי.
> שמואל-ב ז ו: כי לא ישבתי בבית למיום העלתי את בני ישראל ממצרים ועד היום הזה; ואהיה מתהלך באהל ובמשכן.
> שמואל-ב ז ז: בכל אשר התהלכתי בכל בני ישראל הדבר דברתי את אחד שבטי ישראל אשר צויתי לרעות את עמי את ישראל לאמר:  למה לא בניתם לי בית ארזים.
> שמואל-ב ז ח: ועתה כה תאמר לעבדי לדוד כה אמר יהוה צבאות אני לקחתיך מן הנוה מאחר הצאן להיות נגיד על עמי על ישראל.
> שמואל-ב ז ט: ואהיה עמך בכל אשר הלכת ואכרתה את כל איביך מפניך; ועשתי לך שם גדול כשם הגדלים אשר בארץ.
> שמואל-ב ז י: ושמתי מקום לעמי לישראל ונטעתיו ושכן תחתיו ולא ירגז עוד; ולא יסיפו בני עולה לענותו כאשר בראשונה.
> שמואל-ב ז יא: ולמן היום אשר צויתי שפטים על עמי ישראל והניחתי לך מכל איביך; והגיד לך יהוה כי בית יעשה לך יהוה.
> שמואל-ב ז יב: כי ימלאו ימיך ושכבת את אבתיך והקימתי את זרעך אחריך אשר יצא ממעיך; והכינתי את ממלכתו.
> שמואל-ב ז יג: הוא יבנה בית לשמי; וכננתי את כסא ממלכתו עד עולם.
> שמואל-ב ז יד: אני אהיה לו לאב והוא יהיה לי לבן אשר בהעותו והכחתיו בשבט אנשים ובנגעי בני אדם.
> שמואל-ב ז טו: וחסדי לא יסור ממנו כאשר הסרתי מעם שאול אשר הסרתי מלפניך.
> שמואל-ב ז טז: ונאמן ביתך וממלכתך עד עולם לפניך:  כסאך יהיה נכון עד עולם.
> שמואל-ב ז יז: ככל הדברים האלה וככל החזיון הזה כן דבר נתן אל דוד.
> שמואל-ב ז יח: ויבא המלך דוד וישב לפני יהוה; ויאמר מי אנכי אדני יהוה ומי ביתי כי הבאתני עד הלם.
> שמואל-ב ז יט: ותקטן עוד זאת בעיניך אדני יהוה ותדבר גם אל בית עבדך למרחוק; וזאת תורת האדם אדני יהוה.
> שמואל-ב ז כ: ומה יוסיף דוד עוד לדבר אליך; ואתה ידעת את עבדך אדני יהוה.
> שמואל-ב ז כא: בעבור דברך וכלבך עשית את כל הגדולה הזאת להודיע את עבדך.
> שמואל-ב ז כב: על כן גדלת יהוה אלהים:  כי אין כמוך ואין אלהים זולתך ככל אשר שמענו באזנינו.
> שמואל-ב ז כג: ומי כעמך כישראל גוי אחד בארץ אשר הלכו אלהים לפדות לו לעם ולשום לו שם ולעשות לכם הגדולה ונראות לארצך מפני עמך אשר פדית לך ממצרים גוים ואלהיו.
> שמואל-ב ז כד: ותכונן לך את עמך ישראל לך לעם עד עולם; ואתה יהוה היית להם לאלהים.
> שמואל-ב ז כה: ועתה יהוה אלהים הדבר אשר דברת על עבדך ועל ביתו הקם עד עולם; ועשה כאשר דברת.
> שמואל-ב ז כו: ויגדל שמך עד עולם לאמר יהוה צבאות אלהים על ישראל; ובית עבדך דוד יהיה נכון לפניך.
> שמואל-ב ז כז: כי אתה יהוה צבאות אלהי ישראל גליתה את אזן עבדך לאמר בית אבנה לך; על כן מצא עבדך את לבו להתפלל אליך את התפלה הזאת.
> שמואל-ב ז כח: ועתה אדני יהוה אתה הוא האלהים ודבריך יהיו אמת; ותדבר אל עבדך את הטובה הזאת.
> שמואל-ב ז כט: ועתה הואל וברך את בית עבדך להיות לעולם לפניך:  כי אתה אדני יהוה דברת ומברכתך יברך בית עבדך לעולם.
> שמואל-ב ח א: ויהי אחרי כן ויך דוד את פלשתים ויכניעם; ויקח דוד את מתג האמה מיד פלשתים.
> שמואל-ב ח ב: ויך את מואב וימדדם בחבל השכב אותם ארצה וימדד שני חבלים להמית ומלא החבל להחיות; ותהי מואב לדוד לעבדים נשאי מנחה.
> שמואל-ב ח ג: ויך דוד את הדדעזר בן רחב מלך צובה בלכתו להשיב ידו בנהר   (פרת).
> שמואל-ב ח ד: וילכד דוד ממנו אלף ושבע מאות פרשים ועשרים אלף איש רגלי; ויעקר דוד את כל הרכב ויותר ממנו מאה רכב.
> שמואל-ב ח ה: ותבא ארם דמשק לעזר להדדעזר מלך צובה; ויך דוד בארם עשרים ושנים אלף איש.
> שמואל-ב ח ו: וישם דוד נצבים בארם דמשק ותהי ארם לדוד לעבדים נושאי מנחה; וישע יהוה את דוד בכל אשר הלך.
> שמואל-ב ח ז: ויקח דוד את שלטי הזהב אשר היו אל עבדי הדדעזר; ויביאם ירושלם.
> שמואל-ב ח ח: ומבטח ומברתי ערי הדדעזר:  לקח המלך דוד נחשת הרבה מאד.
> שמואל-ב ח ט: וישמע תעי מלך חמת:  כי הכה דוד את כל חיל הדדעזר.
> שמואל-ב ח י: וישלח תעי את יורם בנו אל המלך דוד לשאל לו לשלום ולברכו על אשר נלחם בהדדעזר ויכהו כי איש מלחמות תעי היה הדדעזר; ובידו היו כלי כסף וכלי זהב וכלי נחשת.
> שמואל-ב ח יא: גם אתם הקדיש המלך דוד ליהוה עם הכסף והזהב אשר הקדיש מכל הגוים אשר כבש.
> שמואל-ב ח יב: מארם וממואב ומבני עמון ומפלשתים ומעמלק ומשלל הדדעזר בן רחב מלך צובה.
> שמואל-ב ח יג: ויעש דוד שם בשבו מהכותו את ארם בגיא מלח שמונה עשר אלף.
> שמואל-ב ח יד: וישם באדום נצבים בכל אדום שם נצבים ויהי כל אדום עבדים לדוד; ויושע יהוה את דוד בכל אשר הלך.
> שמואל-ב ח טו: וימלך דוד על כל ישראל; ויהי דוד עשה משפט וצדקה לכל עמו.
> שמואל-ב ח טז: ויואב בן צרויה על הצבא; ויהושפט בן אחילוד מזכיר.
> שמואל-ב ח יז: וצדוק בן אחיטוב ואחימלך בן אביתר כהנים; ושריה סופר.
> שמואל-ב ח יח: ובניהו בן יהוידע והכרתי והפלתי; ובני דוד כהנים היו.
> שמואל-ב ט א: ויאמר דוד הכי יש עוד אשר נותר לבית שאול; ואעשה עמו חסד בעבור יהונתן.
> שמואל-ב ט ב: ולבית שאול עבד ושמו ציבא ויקראו לו אל דוד; ויאמר המלך אליו האתה ציבא ויאמר עבדך.
> שמואל-ב ט ג: ויאמר המלך האפס עוד איש לבית שאול ואעשה עמו חסד אלהים; ויאמר ציבא אל המלך עוד בן ליהונתן נכה רגלים.
> שמואל-ב ט ד: ויאמר לו המלך איפה הוא; ויאמר ציבא אל המלך הנה הוא בית מכיר בן עמיאל בלו דבר.
> שמואל-ב ט ה: וישלח המלך דוד; ויקחהו מבית מכיר בן עמיאל מלו דבר.
> שמואל-ב ט ו: ויבא מפיבשת בן יהונתן בן שאול אל דוד ויפל על פניו וישתחו; ויאמר דוד מפיבשת ויאמר הנה עבדך.
> שמואל-ב ט ז: ויאמר לו דוד אל תירא כי עשה אעשה עמך חסד בעבור יהונתן אביך והשבתי לך את כל שדה שאול אביך; ואתה תאכל לחם על שלחני תמיד.
> שמואל-ב ט ח: וישתחו ויאמר מה עבדך:  כי פנית אל הכלב המת אשר כמוני.
> שמואל-ב ט ט: ויקרא המלך אל ציבא נער שאול ויאמר אליו:  כל אשר היה לשאול ולכל ביתו נתתי לבן אדניך.
> שמואל-ב ט י: ועבדת לו את האדמה אתה ובניך ועבדיך והבאת והיה לבן אדניך לחם ואכלו ומפיבשת בן אדניך יאכל תמיד לחם על שלחני; ולציבא חמשה עשר בנים ועשרים עבדים.
> שמואל-ב ט יא: ויאמר ציבא אל המלך ככל אשר יצוה אדני המלך את עבדו כן יעשה עבדך; ומפיבשת אכל על שלחני כאחד מבני המלך.
> שמואל-ב ט יב: ולמפיבשת בן קטן ושמו מיכא; וכל מושב בית ציבא עבדים למפיבשת.
> שמואל-ב ט יג: ומפיבשת ישב בירושלם כי על שלחן המלך תמיד הוא אכל; והוא פסח שתי רגליו.
> שמואל-ב י א: ויהי אחרי כן וימת מלך בני עמון; וימלך חנון בנו תחתיו.
> שמואל-ב י ב: ויאמר דוד אעשה חסד עם חנון בן נחש כאשר עשה אביו עמדי חסד וישלח דוד לנחמו ביד עבדיו אל אביו; ויבאו עבדי דוד ארץ בני עמון.
> שמואל-ב י ג: ויאמרו שרי בני עמון אל חנון אדניהם המכבד דוד את אביך בעיניך כי שלח לך מנחמים; הלוא בעבור חקר את העיר ולרגלה ולהפכה שלח דוד את עבדיו אליך.
> שמואל-ב י ד: ויקח חנון את עבדי דוד ויגלח את חצי זקנם ויכרת את מדויהם בחצי עד שתותיהם; וישלחם.
> שמואל-ב י ה: ויגדו לדוד וישלח לקראתם כי היו האנשים נכלמים מאד; ויאמר המלך שבו בירחו עד יצמח זקנכם ושבתם.
> שמואל-ב י ו: ויראו בני עמון כי נבאשו בדוד; וישלחו בני עמון וישכרו את ארם בית רחוב ואת ארם צובא עשרים אלף רגלי ואת מלך מעכה אלף איש ואיש טוב שנים עשר אלף איש.
> שמואל-ב י ז: וישמע דוד; וישלח את יואב ואת כל הצבא הגברים.
> שמואל-ב י ח: ויצאו בני עמון ויערכו מלחמה פתח השער; וארם צובא ורחוב ואיש טוב ומעכה לבדם בשדה.
> שמואל-ב י ט: וירא יואב כי היתה אליו פני המלחמה מפנים ומאחור; ויבחר מכל בחורי בישראל (ישראל) ויערך לקראת ארם.
> שמואל-ב י י: ואת יתר העם נתן ביד אבשי אחיו; ויערך לקראת בני עמון.
> שמואל-ב י יא: ויאמר אם תחזק ארם ממני והיתה לי לישועה; ואם בני עמון יחזקו ממך והלכתי להושיע לך.
> שמואל-ב י יב: חזק ונתחזק בעד עמנו ובעד ערי אלהינו; ויהוה יעשה הטוב בעיניו.
> שמואל-ב י יג: ויגש יואב והעם אשר עמו למלחמה בארם; וינסו מפניו.
> שמואל-ב י יד: ובני עמון ראו כי נס ארם וינסו מפני אבישי ויבאו העיר; וישב יואב מעל בני עמון ויבא ירושלם.
> שמואל-ב י טו: וירא ארם כי נגף לפני ישראל; ויאספו יחד.
> שמואל-ב י טז: וישלח הדדעזר ויצא את ארם אשר מעבר הנהר ויבאו חילם; ושובך שר צבא הדדעזר לפניהם.
> שמואל-ב י יז: ויגד לדוד ויאסף את כל ישראל ויעבר את הירדן ויבא חלאמה; ויערכו ארם לקראת דוד וילחמו עמו.
> שמואל-ב י יח: וינס ארם מפני ישראל ויהרג דוד מארם שבע מאות רכב וארבעים אלף פרשים; ואת שובך שר צבאו הכה וימת שם.
> שמואל-ב י יט: ויראו כל המלכים עבדי הדדעזר כי נגפו לפני ישראל וישלמו את ישראל ויעבדום; ויראו ארם להושיע עוד את בני עמון.
> שמואל-ב יא א: ויהי לתשובת השנה לעת צאת המלאכים וישלח דוד את יואב ואת עבדיו עמו ואת כל ישראל וישחתו את בני עמון ויצרו על רבה; ודוד יושב בירושלם.
> שמואל-ב יא ב: ויהי לעת הערב ויקם דוד מעל משכבו ויתהלך על גג בית המלך וירא אשה רחצת מעל הגג; והאשה טובת מראה מאד.
> שמואל-ב יא ג: וישלח דוד וידרש לאשה; ויאמר הלוא זאת בת שבע בת אליעם אשת אוריה החתי.
> שמואל-ב יא ד: וישלח דוד מלאכים ויקחה ותבוא אליו וישכב עמה והיא מתקדשת מטמאתה; ותשב אל ביתה.
> שמואל-ב יא ה: ותהר האשה; ותשלח ותגד לדוד ותאמר הרה אנכי.
> שמואל-ב יא ו: וישלח דוד אל יואב שלח אלי את אוריה החתי; וישלח יואב את אוריה אל דוד.
> שמואל-ב יא ז: ויבא אוריה אליו; וישאל דוד לשלום יואב ולשלום העם ולשלום המלחמה.
> שמואל-ב יא ח: ויאמר דוד לאוריה רד לביתך ורחץ רגליך; ויצא אוריה מבית המלך ותצא אחריו משאת המלך.
> שמואל-ב יא ט: וישכב אוריה פתח בית המלך את כל עבדי אדניו; ולא ירד אל ביתו.
> שמואל-ב יא י: ויגדו לדוד לאמר לא ירד אוריה אל ביתו; ויאמר דוד אל אוריה הלוא מדרך אתה בא מדוע לא ירדת אל ביתך.
> שמואל-ב יא יא: ויאמר אוריה אל דוד הארון וישראל ויהודה ישבים בסכות ואדני יואב ועבדי אדני על פני השדה חנים ואני אבוא אל ביתי לאכל ולשתות ולשכב עם אשתי; חיך וחי נפשך אם אעשה את הדבר הזה.
> שמואל-ב יא יב: ויאמר דוד אל אוריה שב בזה גם היום ומחר אשלחך; וישב אוריה בירושלם ביום ההוא וממחרת.
> שמואל-ב יא יג: ויקרא לו דוד ויאכל לפניו וישת וישכרהו; ויצא בערב לשכב במשכבו עם עבדי אדניו ואל ביתו לא ירד.
> שמואל-ב יא יד: ויהי בבקר ויכתב דוד ספר אל יואב; וישלח ביד אוריה.
> שמואל-ב יא טו: ויכתב בספר לאמר:  הבו את אוריה אל מול פני המלחמה החזקה ושבתם מאחריו ונכה ומת.
> שמואל-ב יא טז: ויהי בשמור יואב אל העיר; ויתן את אוריה אל המקום אשר ידע כי אנשי חיל שם.
> שמואל-ב יא יז: ויצאו אנשי העיר וילחמו את יואב ויפל מן העם מעבדי דוד; וימת גם אוריה החתי.
> שמואל-ב יא יח: וישלח יואב; ויגד לדוד את כל דברי המלחמה.
> שמואל-ב יא יט: ויצו את המלאך לאמר:  ככלותך את כל דברי המלחמה לדבר אל המלך.
> שמואל-ב יא כ: והיה אם תעלה חמת המלך ואמר לך מדוע נגשתם אל העיר להלחם:  הלוא ידעתם את אשר ירו מעל החומה.
> שמואל-ב יא כא: מי הכה את אבימלך בן ירבשת הלוא אשה השליכה עליו פלח רכב מעל החומה וימת בתבץ למה נגשתם אל החומה; ואמרת גם עבדך אוריה החתי מת.
> שמואל-ב יא כב: וילך המלאך; ויבא ויגד לדוד את כל אשר שלחו יואב.
> שמואל-ב יא כג: ויאמר המלאך אל דוד כי גברו עלינו האנשים ויצאו אלינו השדה; ונהיה עליהם עד פתח השער.
> שמואל-ב יא כד: ויראו המוראים אל עבדיך מעל החומה וימותו מעבדי המלך; וגם עבדך אוריה החתי מת.
> שמואל-ב יא כה: ויאמר דוד אל המלאך כה תאמר אל יואב אל ירע בעיניך את הדבר הזה כי כזה וכזה תאכל החרב; החזק מלחמתך אל העיר והרסה וחזקהו.
> שמואל-ב יא כו: ותשמע אשת אוריה כי מת אוריה אישה; ותספד על בעלה.
> שמואל-ב יא כז: ויעבר האבל וישלח דוד ויאספה אל ביתו ותהי לו לאשה ותלד לו בן; וירע הדבר אשר עשה דוד בעיני יהוה.
> שמואל-ב יב א: וישלח יהוה את נתן אל דוד; ויבא אליו ויאמר לו שני אנשים היו בעיר אחת אחד עשיר ואחד ראש.
> שמואל-ב יב ב: לעשיר היה צאן ובקר הרבה מאד.
> שמואל-ב יב ג: ולרש אין כל כי אם כבשה אחת קטנה אשר קנה ויחיה ותגדל עמו ועם בניו יחדו; מפתו תאכל ומכסו תשתה ובחיקו תשכב ותהי לו כבת.
> שמואל-ב יב ד: ויבא הלך לאיש העשיר ויחמל לקחת מצאנו ומבקרו לעשות לארח הבא לו; ויקח את כבשת האיש הראש ויעשה לאיש הבא אליו.
> שמואל-ב יב ה: ויחר אף דוד באיש מאד; ויאמר אל נתן חי יהוה כי בן מות האיש העשה זאת.
> שמואל-ב יב ו: ואת הכבשה ישלם ארבעתים:  עקב אשר עשה את הדבר הזה ועל אשר לא חמל.
> שמואל-ב יב ז: ויאמר נתן אל דוד אתה האיש;    כה אמר יהוה אלהי ישראל אנכי משחתיך למלך על ישראל ואנכי הצלתיך מיד שאול.
> שמואל-ב יב ח: ואתנה לך את בית אדניך ואת נשי אדניך בחיקך ואתנה לך את בית ישראל ויהודה; ואם מעט ואספה לך כהנה וכהנה.
> שמואל-ב יב ט: מדוע בזית את דבר יהוה לעשות הרע בעינו (בעיני) את אוריה החתי הכית בחרב ואת אשתו לקחת לך לאשה; ואתו הרגת בחרב בני עמון.
> שמואל-ב יב י: ועתה לא תסור חרב מביתך עד עולם:  עקב כי בזתני ותקח את אשת אוריה החתי להיות לך לאשה.
> שמואל-ב יב יא: כה אמר יהוה הנני מקים עליך רעה מביתך ולקחתי את נשיך לעיניך ונתתי לרעיך; ושכב עם נשיך לעיני השמש הזאת.
> שמואל-ב יב יב: כי אתה עשית בסתר; ואני אעשה את הדבר הזה נגד כל ישראל ונגד השמש.
> שמואל-ב יב יג: ויאמר דוד אל נתן חטאתי ליהוה;    ויאמר נתן אל דוד גם יהוה העביר חטאתך לא תמות.
> שמואל-ב יב יד: אפס כי נאץ נאצת את איבי יהוה בדבר הזה; גם הבן הילוד לך מות ימות.
> שמואל-ב יב טו: וילך נתן אל ביתו; ויגף יהוה את הילד אשר ילדה אשת אוריה לדוד ויאנש.
> שמואל-ב יב טז: ויבקש דוד את האלהים בעד הנער; ויצם דוד צום ובא ולן ושכב ארצה.
> שמואל-ב יב יז: ויקמו זקני ביתו עליו להקימו מן הארץ; ולא אבה ולא ברא אתם לחם.
> שמואל-ב יב יח: ויהי ביום השביעי וימת הילד; ויראו עבדי דוד להגיד לו כי מת הילד כי אמרו הנה בהיות הילד חי דברנו אליו ולא שמע בקולנו ואיך נאמר אליו מת הילד ועשה רעה.
> שמואל-ב יב יט: וירא דוד כי עבדיו מתלחשים ויבן דוד כי מת הילד; ויאמר דוד אל עבדיו המת הילד ויאמרו מת.
> שמואל-ב יב כ: ויקם דוד מהארץ וירחץ ויסך ויחלף שמלתו ויבא בית יהוה וישתחו; ויבא אל ביתו וישאל וישימו לו לחם ויאכל.
> שמואל-ב יב כא: ויאמרו עבדיו אליו מה הדבר הזה אשר עשיתה; בעבור הילד חי צמת ותבך וכאשר מת הילד קמת ותאכל לחם.
> שמואל-ב יב כב: ויאמר בעוד הילד חי צמתי ואבכה:  כי אמרתי מי יודע יחנני (וחנני) יהוה וחי הילד.
> שמואל-ב יב כג: ועתה מת למה זה אני צם האוכל להשיבו עוד:  אני הלך אליו והוא לא ישוב אלי.
> שמואל-ב יב כד: וינחם דוד את בת שבע אשתו ויבא אליה וישכב עמה; ותלד בן ויקרא (ותקרא) את שמו שלמה ויהוה אהבו.
> שמואל-ב יב כה: וישלח ביד נתן הנביא ויקרא את שמו ידידיה בעבור יהוה.
> שמואל-ב יב כו: וילחם יואב ברבת בני עמון; וילכד את עיר המלוכה.
> שמואל-ב יב כז: וישלח יואב מלאכים אל דוד; ויאמר נלחמתי ברבה גם לכדתי את עיר המים.
> שמואל-ב יב כח: ועתה אסף את יתר העם וחנה על העיר ולכדה:  פן אלכד אני את העיר ונקרא שמי עליה.
> שמואל-ב יב כט: ויאסף דוד את כל העם וילך רבתה; וילחם בה וילכדה.
> שמואל-ב יב ל: ויקח את עטרת מלכם מעל ראשו ומשקלה ככר זהב ואבן יקרה ותהי על ראש דוד; ושלל העיר הוציא הרבה מאד.
> שמואל-ב יב לא: ואת העם אשר בה הוציא וישם במגרה ובחרצי הברזל ובמגזרת הברזל והעביר אותם במלכן (במלבן) וכן יעשה לכל ערי בני עמון; וישב דוד וכל העם ירושלם.
> שמואל-ב יג א: ויהי אחרי כן ולאבשלום בן דוד אחות יפה ושמה תמר; ויאהבה אמנון בן דוד.
> שמואל-ב יג ב: ויצר לאמנון להתחלות בעבור תמר אחתו כי בתולה היא; ויפלא בעיני אמנון לעשות לה מאומה.
> שמואל-ב יג ג: ולאמנון רע ושמו יונדב בן שמעה אחי דוד; ויונדב איש חכם מאד.
> שמואל-ב יג ד: ויאמר לו מדוע אתה ככה דל בן המלך בבקר בבקר הלוא תגיד לי; ויאמר לו אמנון את תמר אחות אבשלם אחי אני אהב.
> שמואל-ב יג ה: ויאמר לו יהונדב שכב על משכבך והתחל; ובא אביך לראותך ואמרת אליו תבא נא תמר אחותי ותברני לחם ועשתה לעיני את הבריה למען אשר אראה ואכלתי מידה.
> שמואל-ב יג ו: וישכב אמנון ויתחל; ויבא המלך לראותו ויאמר אמנון אל המלך תבוא נא תמר אחתי ותלבב לעיני שתי לבבות ואברה מידה.
> שמואל-ב יג ז: וישלח דוד אל תמר הביתה לאמר:  לכי נא בית אמנון אחיך ועשי לו הבריה.
> שמואל-ב יג ח: ותלך תמר בית אמנון אחיה והוא שכב; ותקח את הבצק ותלוש (ותלש) ותלבב לעיניו ותבשל את הלבבות.
> שמואל-ב יג ט: ותקח את המשרת ותצק לפניו וימאן לאכול; ויאמר אמנון הוציאו כל איש מעלי ויצאו כל איש מעליו.
> שמואל-ב יג י: ויאמר אמנון אל תמר הביאי הבריה החדר ואברה מידך; ותקח תמר את הלבבות אשר עשתה ותבא לאמנון אחיה החדרה.
> שמואל-ב יג יא: ותגש אליו לאכל; ויחזק בה ויאמר לה בואי שכבי עמי אחותי.
> שמואל-ב יג יב: ותאמר לו אל אחי אל תענני כי לא יעשה כן בישראל:  אל תעשה את הנבלה הזאת.
> שמואל-ב יג יג: ואני אנה אוליך את חרפתי ואתה תהיה כאחד הנבלים בישראל; ועתה דבר נא אל המלך כי לא ימנעני ממך.
> שמואל-ב יג יד: ולא אבה לשמע בקולה; ויחזק ממנה ויענה וישכב אתה.
> שמואל-ב יג טו: וישנאה אמנון שנאה גדולה מאד כי גדולה השנאה אשר שנאה מאהבה אשר אהבה; ויאמר לה אמנון קומי לכי.
> שמואל-ב יג טז: ותאמר לו אל אודת הרעה הגדולה הזאת מאחרת אשר עשית עמי לשלחני; ולא אבה לשמע לה.
> שמואל-ב יג יז: ויקרא את נערו משרתו ויאמר שלחו נא את זאת מעלי החוצה; ונעל הדלת אחריה.
> שמואל-ב יג יח: ועליה כתנת פסים כי כן תלבשן בנות המלך הבתולת מעילים; ויצא אותה משרתו החוץ ונעל הדלת אחריה.
> שמואל-ב יג יט: ותקח תמר אפר על ראשה וכתנת הפסים אשר עליה קרעה; ותשם ידה על ראשה ותלך הלוך וזעקה.
> שמואל-ב יג כ: ויאמר אליה אבשלום אחיה האמינון אחיך היה עמך ועתה אחותי החרישי אחיך הוא אל תשיתי את לבך לדבר הזה; ותשב תמר ושממה בית אבשלום אחיה.
> שמואל-ב יג כא: והמלך דוד שמע את כל הדברים האלה; ויחר לו מאד.
> שמואל-ב יג כב: ולא דבר אבשלום עם אמנון למרע ועד טוב:  כי שנא אבשלום את אמנון על דבר אשר ענה את תמר אחתו.
> שמואל-ב יג כג: ויהי לשנתים ימים ויהיו גזזים לאבשלום בבעל חצור אשר עם אפרים; ויקרא אבשלום לכל בני המלך.
> שמואל-ב יג כד: ויבא אבשלום אל המלך ויאמר הנה נא גזזים לעבדך; ילך נא המלך ועבדיו עם עבדך.
> שמואל-ב יג כה: ויאמר המלך אל אבשלום אל בני אל נא נלך כלנו ולא נכבד עליך; ויפרץ בו ולא אבה ללכת ויברכהו.
> שמואל-ב יג כו: ויאמר אבשלום ולא ילך נא אתנו אמנון אחי; ויאמר לו המלך למה ילך עמך.
> שמואל-ב יג כז: ויפרץ בו אבשלום; וישלח אתו את אמנון ואת כל בני המלך.
> שמואל-ב יג כח: ויצו אבשלום את נעריו לאמר ראו נא כטוב לב אמנון ביין ואמרתי אליכם הכו את אמנון והמתם אתו אל תיראו:  הלוא כי אנכי צויתי אתכם חזקו והיו לבני חיל.
> שמואל-ב יג כט: ויעשו נערי אבשלום לאמנון כאשר צוה אבשלום; ויקמו כל בני המלך וירכבו איש על פרדו וינסו.
> שמואל-ב יג ל: ויהי המה בדרך והשמעה באה אל דוד לאמר:  הכה אבשלום את כל בני המלך ולא נותר מהם אחד.
> שמואל-ב יג לא: ויקם המלך ויקרע את בגדיו וישכב ארצה; וכל עבדיו נצבים קרעי בגדים.
> שמואל-ב יג לב: ויען יונדב בן שמעה אחי דוד ויאמר אל יאמר אדני את כל הנערים בני המלך המיתו כי אמנון לבדו מת:  כי על פי אבשלום היתה שומה מיום ענתו את תמר אחתו.
> שמואל-ב יג לג: ועתה אל ישם אדני המלך אל לבו דבר לאמר כל בני המלך מתו:  כי אם (  ) אמנון לבדו מת.
> שמואל-ב יג לד: ויברח אבשלום; וישא הנער הצפה את עינו וירא והנה עם רב הלכים מדרך אחריו מצד ההר.
> שמואל-ב יג לה: ויאמר יונדב אל המלך הנה בני המלך באו:  כדבר עבדך כן היה.
> שמואל-ב יג לו: ויהי ככלתו לדבר והנה בני המלך באו וישאו קולם ויבכו; וגם המלך וכל עבדיו בכו בכי גדול מאד.
> שמואל-ב יג לז: ואבשלום ברח וילך אל תלמי בן עמיחור (עמיהוד) מלך גשור; ויתאבל על בנו כל הימים.
> שמואל-ב יג לח: ואבשלום ברח וילך גשור; ויהי שם שלש שנים.
> שמואל-ב יג לט: ותכל דוד המלך לצאת אל אבשלום:  כי נחם על אמנון כי מת.
> שמואל-ב יד א: וידע יואב בן צריה:  כי לב המלך על אבשלום.
> שמואל-ב יד ב: וישלח יואב תקועה ויקח משם אשה חכמה; ויאמר אליה התאבלי נא ולבשי נא בגדי אבל ואל תסוכי שמן והיית כאשה זה ימים רבים מתאבלת על מת.
> שמואל-ב יד ג: ובאת אל המלך ודברת אליו כדבר הזה; וישם יואב את הדברים בפיה.
> שמואל-ב יד ד: ותאמר האשה התקעית אל המלך ותפל על אפיה ארצה ותשתחו; ותאמר הושעה המלך.
> שמואל-ב יד ה: ויאמר לה המלך מה לך; ותאמר אבל אשה אלמנה אני וימת אישי.
> שמואל-ב יד ו: ולשפחתך שני בנים וינצו שניהם בשדה ואין מציל ביניהם; ויכו האחד את האחד וימת אתו.
> שמואל-ב יד ז: והנה קמה כל המשפחה על שפחתך ויאמרו תני את מכה אחיו ונמתהו בנפש אחיו אשר הרג ונשמידה גם את היורש; וכבו את גחלתי אשר נשארה לבלתי שום (שים) לאישי שם ושארית על פני האדמה.
> שמואל-ב יד ח: ויאמר המלך אל האשה לכי לביתך; ואני אצוה עליך.
> שמואל-ב יד ט: ותאמר האשה התקועית אל המלך עלי אדני המלך העון ועל בית אבי; והמלך וכסאו נקי.
> שמואל-ב יד י: ויאמר המלך:  המדבר אליך והבאתו אלי ולא יסיף עוד לגעת בך.
> שמואל-ב יד יא: ותאמר יזכר נא המלך את יהוה אלהיך מהרבית (מהרבת) גאל הדם לשחת ולא ישמידו את בני; ויאמר חי יהוה אם יפל משערת בנך ארצה.
> שמואל-ב יד יב: ותאמר האשה תדבר נא שפחתך אל אדני המלך דבר; ויאמר דברי.
> שמואל-ב יד יג: ותאמר האשה ולמה חשבתה כזאת על עם אלהים; ומדבר המלך הדבר הזה כאשם לבלתי השיב המלך את נדחו.
> שמואל-ב יד יד: כי מות נמות וכמים הנגרים ארצה אשר לא יאספו; ולא ישא אלהים נפש וחשב מחשבות לבלתי ידח ממנו נדח.
> שמואל-ב יד טו: ועתה אשר באתי לדבר אל המלך אדני את הדבר הזה כי יראני העם; ותאמר שפחתך אדברה נא אל המלך אולי יעשה המלך את דבר אמתו.
> שמואל-ב יד טז: כי ישמע המלך להציל את אמתו מכף האיש להשמיד אתי ואת בני יחד מנחלת אלהים.
> שמואל-ב יד יז: ותאמר שפחתך יהיה נא דבר אדני המלך למנחה:  כי כמלאך האלהים כן אדני המלך לשמע הטוב והרע ויהוה אלהיך יהי עמך.
> שמואל-ב יד יח: ויען המלך ויאמר אל האשה אל נא תכחדי ממני דבר אשר אנכי שאל אתך; ותאמר האשה ידבר נא אדני המלך.
> שמואל-ב יד יט: ויאמר המלך היד יואב אתך בכל זאת; ותען האשה ותאמר חי נפשך אדני המלך אם אש להמין ולהשמיל מכל אשר דבר אדני המלך כי עבדך יואב הוא צוני והוא שם בפי שפחתך את כל הדברים האלה.
> שמואל-ב יד כ: לבעבור סבב את פני הדבר עשה עבדך יואב את הדבר הזה; ואדני חכם כחכמת מלאך האלהים לדעת את כל אשר בארץ.
> שמואל-ב יד כא: ויאמר המלך אל יואב הנה נא עשיתי את הדבר הזה; ולך השב את הנער את אבשלום.
> שמואל-ב יד כב: ויפל יואב אל פניו ארצה וישתחו ויברך את המלך; ויאמר יואב היום ידע עבדך כי מצאתי חן בעיניך אדני המלך אשר עשה המלך את דבר עבדו (עבדך).
> שמואל-ב יד כג: ויקם יואב וילך גשורה; ויבא את אבשלום ירושלם.
> שמואל-ב יד כד: ויאמר המלך יסב אל ביתו ופני לא יראה; ויסב אבשלום אל ביתו ופני המלך לא ראה.
> שמואל-ב יד כה: וכאבשלום לא היה איש יפה בכל ישראל להלל מאד:  מכף רגלו ועד קדקדו לא היה בו מום.
> שמואל-ב יד כו: ובגלחו את ראשו והיה מקץ ימים לימים אשר יגלח כי כבד עליו וגלחו; ושקל את שער ראשו מאתים שקלים באבן המלך.
> שמואל-ב יד כז: ויולדו לאבשלום שלושה בנים ובת אחת ושמה תמר; היא היתה אשה יפת מראה.
> שמואל-ב יד כח: וישב אבשלום בירושלם שנתים ימים; ופני המלך לא ראה.
> שמואל-ב יד כט: וישלח אבשלום אל יואב לשלח אתו אל המלך ולא אבה לבוא אליו; וישלח עוד שנית ולא אבה לבוא.
> שמואל-ב יד ל: ויאמר אל עבדיו ראו חלקת יואב אל ידי ולו שם שערים לכו והוצתיה (והציתוה) באש; ויצתו עבדי אבשלום את החלקה באש.
> שמואל-ב יד לא: ויקם יואב ויבא אל אבשלום הביתה; ויאמר אליו למה הציתו עבדיך את החלקה אשר לי באש.
> שמואל-ב יד לב: ויאמר אבשלום אל יואב הנה שלחתי אליך לאמר בא הנה ואשלחה אתך אל המלך לאמר למה באתי מגשור טוב לי עד אני שם; ועתה אראה פני המלך ואם יש בי עון והמתני.
> שמואל-ב יד לג: ויבא יואב אל המלך ויגד לו ויקרא אל אבשלום ויבא אל המלך וישתחו לו על אפיו ארצה לפני המלך; וישק המלך לאבשלום.
> שמואל-ב טו א: ויהי מאחרי כן ויעש לו אבשלום מרכבה וססים; וחמשים איש רצים לפניו.
> שמואל-ב טו ב: והשכים אבשלום ועמד על יד דרך השער; ויהי כל האיש אשר יהיה לו ריב לבוא אל המלך למשפט ויקרא אבשלום אליו ויאמר אי מזה עיר אתה ויאמר מאחד שבטי ישראל עבדך.
> שמואל-ב טו ג: ויאמר אליו אבשלום ראה דבריך טובים ונכחים; ושמע אין לך מאת המלך.
> שמואל-ב טו ד: ויאמר אבשלום מי ישמני שפט בארץ; ועלי יבוא כל איש אשר יהיה לו ריב ומשפט והצדקתיו.
> שמואל-ב טו ה: והיה בקרב איש להשתחות לו; ושלח את ידו והחזיק לו ונשק לו.
> שמואל-ב טו ו: ויעש אבשלום כדבר הזה לכל ישראל אשר יבאו למשפט אל המלך; ויגנב אבשלום את לב אנשי ישראל.
> שמואל-ב טו ז: ויהי מקץ ארבעים שנה; ויאמר אבשלום אל המלך אלכה נא ואשלם את נדרי אשר נדרתי ליהוה בחברון.
> שמואל-ב טו ח: כי נדר נדר עבדך בשבתי בגשור בארם לאמר:  אם ישיב (ישוב) ישיבני יהוה ירושלם ועבדתי את יהוה.
> שמואל-ב טו ט: ויאמר לו המלך לך בשלום; ויקם וילך חברונה.
> שמואל-ב טו י: וישלח אבשלום מרגלים בכל שבטי ישראל לאמר:  כשמעכם את קול השפר ואמרתם מלך אבשלום בחברון.
> שמואל-ב טו יא: ואת אבשלום הלכו מאתים איש מירושלם קראים והלכים לתמם; ולא ידעו כל דבר.
> שמואל-ב טו יב: וישלח אבשלום את אחיתפל הגילני יועץ דוד מעירו מגלה בזבחו את הזבחים; ויהי הקשר אמץ והעם הולך ורב את אבשלום.
> שמואל-ב טו יג: ויבא המגיד אל דוד לאמר:  היה לב איש ישראל אחרי אבשלום.
> שמואל-ב טו יד: ויאמר דוד לכל עבדיו אשר אתו בירושלם קומו ונברחה כי לא תהיה לנו פליטה מפני אבשלם; מהרו ללכת פן ימהר והשגנו והדיח עלינו את הרעה והכה העיר לפי חרב.
> שמואל-ב טו טו: ויאמרו עבדי המלך אל המלך:  ככל אשר יבחר אדני המלך הנה עבדיך.
> שמואל-ב טו טז: ויצא המלך וכל ביתו ברגליו; ויעזב המלך את עשר נשים פלגשים לשמר הבית.
> שמואל-ב טו יז: ויצא המלך וכל העם ברגליו; ויעמדו בית המרחק.
> שמואל-ב טו יח: וכל עבדיו עברים על ידו וכל הכרתי וכל הפלתי; וכל הגתים שש מאות איש אשר באו ברגלו מגת עברים על פני המלך.
> שמואל-ב טו יט: ויאמר המלך אל אתי הגתי למה תלך גם אתה אתנו; שוב ושב עם המלך כי נכרי אתה וגם גלה אתה למקומך.
> שמואל-ב טו כ: תמול בואך והיום אנועך (אניעך) עמנו ללכת ואני הולך על אשר אני הולך; שוב והשב את אחיך עמך חסד ואמת.
> שמואל-ב טו כא: ויען אתי את המלך ויאמר:  חי יהוה וחי אדני המלך כי אם (  ) במקום אשר יהיה שם אדני המלך אם למות אם לחיים כי שם יהיה עבדך.
> שמואל-ב טו כב: ויאמר דוד אל אתי לך ועבר; ויעבר אתי הגתי וכל אנשיו וכל הטף אשר אתו.
> שמואל-ב טו כג: וכל הארץ בוכים קול גדול וכל העם עברים; והמלך עבר בנחל קדרון וכל העם עברים על פני דרך את המדבר.
> שמואל-ב טו כד: והנה גם צדוק וכל הלוים אתו נשאים את ארון ברית האלהים ויצקו את ארון האלהים ויעל אביתר עד תם כל העם לעבור מן העיר.
> שמואל-ב טו כה: ויאמר המלך לצדוק השב את ארון האלהים העיר:  אם אמצא חן בעיני יהוה והשבני והראני אתו ואת נוהו.
> שמואל-ב טו כו: ואם כה יאמר לא חפצתי בך:  הנני יעשה לי כאשר טוב בעיניו.
> שמואל-ב טו כז: ויאמר המלך אל צדוק הכהן הרואה אתה שבה העיר בשלום; ואחימעץ בנך ויהונתן בן אביתר שני בניכם אתכם.
> שמואל-ב טו כח: ראו אנכי מתמהמה בעברות (בערבות) המדבר עד בוא דבר מעמכם להגיד לי.
> שמואל-ב טו כט: וישב צדוק ואביתר את ארון האלהים ירושלם; וישבו שם.
> שמואל-ב טו ל: ודוד עלה במעלה הזיתים עלה ובוכה וראש לו חפוי והוא הלך יחף; וכל העם אשר אתו חפו איש ראשו ועלו עלה ובכה.
> שמואל-ב טו לא: ודוד הגיד לאמר אחיתפל בקשרים עם אבשלום; ויאמר דוד סכל נא את עצת אחיתפל יהוה.
> שמואל-ב טו לב: ויהי דוד בא עד הראש אשר ישתחוה שם לאלהים; והנה לקראתו חושי הארכי קרוע כתנתו ואדמה על ראשו.
> שמואל-ב טו לג: ויאמר לו דוד:  אם עברת אתי והית עלי למשא.
> שמואל-ב טו לד: ואם העיר תשוב ואמרת לאבשלום עבדך אני המלך אהיה עבד אביך ואני מאז ועתה ואני עבדך; והפרתה לי את עצת אחיתפל.
> שמואל-ב טו לה: והלוא עמך שם צדוק ואביתר הכהנים; והיה כל הדבר אשר תשמע מבית המלך תגיד לצדוק ולאביתר הכהנים.
> שמואל-ב טו לו: הנה שם עמם שני בניהם אחימעץ לצדוק ויהונתן לאביתר; ושלחתם בידם אלי כל דבר אשר תשמעו.
> שמואל-ב טו לז: ויבא חושי רעה דוד העיר; ואבשלום יבוא ירושלם.
> שמואל-ב טז א: ודוד עבר מעט מהראש והנה ציבא נער מפיבשת לקראתו; וצמד חמרים חבשים ועליהם מאתים לחם ומאה צמוקים ומאה קיץ ונבל יין.
> שמואל-ב טז ב: ויאמר המלך אל ציבא מה אלה לך; ויאמר ציבא החמורים לבית המלך לרכב ולהלחם (והלחם) והקיץ לאכול הנערים והיין לשתות היעף במדבר.
> שמואל-ב טז ג: ויאמר המלך ואיה בן אדניך; ויאמר ציבא אל המלך הנה יושב בירושלם כי אמר היום ישיבו לי בית ישראל את ממלכות אבי.
> שמואל-ב טז ד: ויאמר המלך לצבא הנה לך כל אשר למפיבשת; ויאמר ציבא השתחויתי אמצא חן בעיניך אדני המלך.
> שמואל-ב טז ה: ובא המלך דוד עד בחורים; והנה משם איש יוצא ממשפחת בית שאול ושמו שמעי בן גרא יצא יצוא ומקלל.
> שמואל-ב טז ו: ויסקל באבנים את דוד ואת כל עבדי המלך דוד; וכל העם וכל הגברים מימינו ומשמאלו.
> שמואל-ב טז ז: וכה אמר שמעי בקללו; צא צא איש הדמים ואיש הבליעל.
> שמואל-ב טז ח: השיב עליך יהוה כל דמי בית שאול אשר מלכת תחתו ויתן יהוה את המלוכה ביד אבשלום בנך; והנך ברעתך כי איש דמים אתה.
> שמואל-ב טז ט: ויאמר אבישי בן צרויה אל המלך למה יקלל הכלב המת הזה את אדני המלך; אעברה נא ואסירה את ראשו.
> שמואל-ב טז י: ויאמר המלך מה לי ולכם בני צריה; כי (כה) יקלל וכי (כי) יהוה אמר לו קלל את דוד ומי יאמר מדוע עשיתה כן.
> שמואל-ב טז יא: ויאמר דוד אל אבישי ואל כל עבדיו הנה בני אשר יצא ממעי מבקש את נפשי; ואף כי עתה בן הימיני הנחו לו ויקלל כי אמר לו יהוה.
> שמואל-ב טז יב: אולי יראה יהוה בעוני (בעיני); והשיב יהוה לי טובה תחת קללתו היום הזה.
> שמואל-ב טז יג: וילך דוד ואנשיו בדרך;    ושמעי הלך בצלע ההר לעמתו הלוך ויקלל ויסקל באבנים לעמתו ועפר בעפר.
> שמואל-ב טז יד: ויבא המלך וכל העם אשר אתו עיפים; וינפש שם.
> שמואל-ב טז טו: ואבשלום וכל העם איש ישראל באו ירושלם; ואחיתפל אתו.
> שמואל-ב טז טז: ויהי כאשר בא חושי הארכי רעה דוד אל אבשלום; ויאמר חושי אל אבשלום יחי המלך יחי המלך.
> שמואל-ב טז יז: ויאמר אבשלום אל חושי זה חסדך את רעך; למה לא הלכת את רעך.
> שמואל-ב טז יח: ויאמר חושי אל אבשלם לא כי אשר בחר יהוה והעם הזה וכל איש ישראל לא (לו) אהיה ואתו אשב.
> שמואל-ב טז יט: והשנית למי אני אעבד הלוא לפני בנו:  כאשר עבדתי לפני אביך כן אהיה לפניך.
> שמואל-ב טז כ: ויאמר אבשלום אל אחיתפל:  הבו לכם עצה מה נעשה.
> שמואל-ב טז כא: ויאמר אחיתפל אל אבשלם בוא אל פלגשי אביך אשר הניח לשמור הבית; ושמע כל ישראל כי נבאשת את אביך וחזקו ידי כל אשר אתך.
> שמואל-ב טז כב: ויטו לאבשלום האהל על הגג; ויבא אבשלום אל פלגשי אביו לעיני כל ישראל.
> שמואל-ב טז כג: ועצת אחיתפל אשר יעץ בימים ההם כאשר ישאל    (איש) בדבר האלהים; כן כל עצת אחיתפל גם לדוד גם לאבשלם.
> שמואל-ב יז א: ויאמר אחיתפל אל אבשלום:  אבחרה נא שנים עשר אלף איש ואקומה וארדפה אחרי דוד הלילה.
> שמואל-ב יז ב: ואבוא עליו והוא יגע ורפה ידים והחרדתי אתו ונס כל העם אשר אתו; והכיתי את המלך לבדו.
> שמואל-ב יז ג: ואשיבה כל העם אליך:  כשוב הכל האיש אשר אתה מבקש כל העם יהיה שלום.
> שמואל-ב יז ד: ויישר הדבר בעיני אבשלם ובעיני כל זקני ישראל.
> שמואל-ב יז ה: ויאמר אבשלום קרא נא גם לחושי הארכי; ונשמעה מה בפיו גם הוא.
> שמואל-ב יז ו: ויבא חושי אל אבשלום ויאמר אבשלום אליו לאמר כדבר הזה דבר אחיתפל הנעשה את דברו; אם אין אתה דבר.
> שמואל-ב יז ז: ויאמר חושי אל אבשלום:  לא טובה העצה אשר יעץ אחיתפל בפעם הזאת.
> שמואל-ב יז ח: ויאמר חושי אתה ידעת את אביך ואת אנשיו כי גברים המה ומרי נפש המה כדב שכול בשדה; ואביך איש מלחמה ולא ילין את העם.
> שמואל-ב יז ט: הנה עתה הוא נחבא באחת הפחתים או באחד המקומת; והיה כנפל בהם בתחלה ושמע השמע ואמר היתה מגפה בעם אשר אחרי אבשלם.
> שמואל-ב יז י: והוא גם בן חיל אשר לבו כלב האריה המס ימס:  כי ידע כל ישראל כי גבור אביך ובני חיל אשר אתו.
> שמואל-ב יז יא: כי יעצתי האסף יאסף עליך כל ישראל מדן ועד באר שבע כחול אשר על הים לרב; ופניך הלכים בקרב.
> שמואל-ב יז יב: ובאנו אליו באחת (באחד) המקומת אשר נמצא שם ונחנו עליו כאשר יפל הטל על האדמה; ולא נותר בו ובכל האנשים אשר אתו גם אחד.
> שמואל-ב יז יג: ואם אל עיר יאסף והשיאו כל ישראל אל העיר ההיא חבלים; וסחבנו אתו עד הנחל עד אשר לא נמצא שם גם צרור.
> שמואל-ב יז יד: ויאמר אבשלום וכל איש ישראל טובה עצת חושי הארכי מעצת אחיתפל;    ויהוה צוה להפר את עצת אחיתפל הטובה לבעבור הביא יהוה אל אבשלום את הרעה.
> שמואל-ב יז טו: ויאמר חושי אל צדוק ואל אביתר הכהנים כזאת וכזאת יעץ אחיתפל את אבשלם ואת זקני ישראל; וכזאת וכזאת יעצתי אני.
> שמואל-ב יז טז: ועתה שלחו מהרה והגידו לדוד לאמר אל תלן הלילה בערבות המדבר וגם עבור תעבור פן יבלע למלך ולכל העם אשר אתו.
> שמואל-ב יז יז: ויהונתן ואחימעץ עמדים בעין רגל והלכה השפחה והגידה להם והם ילכו והגידו למלך דוד:  כי לא יוכלו להראות לבוא העירה.
> שמואל-ב יז יח: וירא אתם נער ויגד לאבשלם; וילכו שניהם מהרה ויבאו אל בית איש בבחורים ולו באר בחצרו וירדו שם.
> שמואל-ב יז יט: ותקח האשה ותפרש את המסך על פני הבאר ותשטח עליו הרפות; ולא נודע דבר.
> שמואל-ב יז כ: ויבאו עבדי אבשלום אל האשה הביתה ויאמרו איה אחימעץ ויהונתן ותאמר להם האשה עברו מיכל המים; ויבקשו ולא מצאו וישבו ירושלם.
> שמואל-ב יז כא: ויהי אחרי לכתם ויעלו מהבאר וילכו ויגדו למלך דוד; ויאמרו אל דוד קומו ועברו מהרה את המים כי ככה יעץ עליכם אחיתפל.
> שמואל-ב יז כב: ויקם דוד וכל העם אשר אתו ויעברו את הירדן:  עד אור הבקר עד אחד לא נעדר אשר לא עבר את הירדן.
> שמואל-ב יז כג: ואחיתפל ראה כי לא נעשתה עצתו ויחבש את החמור ויקם וילך אל ביתו אל עירו ויצו אל ביתו ויחנק; וימת ויקבר בקבר אביו.
> שמואל-ב יז כד: ודוד בא מחנימה; ואבשלם עבר את הירדן הוא וכל איש ישראל עמו.
> שמואל-ב יז כה: ואת עמשא שם אבשלם תחת יואב על הצבא; ועמשא בן איש ושמו יתרא הישראלי אשר בא אל אביגל בת נחש אחות צרויה אם יואב.
> שמואל-ב יז כו: ויחן ישראל ואבשלם ארץ הגלעד.
> שמואל-ב יז כז: ויהי כבוא דוד מחנימה; ושבי בן נחש מרבת בני עמון ומכיר בן עמיאל מלא דבר וברזלי הגלעדי מרגלים.
> שמואל-ב יז כח: משכב וספות וכלי יוצר וחטים ושערים וקמח וקלי ופול ועדשים וקלי.
> שמואל-ב יז כט: ודבש וחמאה וצאן ושפות בקר הגישו לדוד ולעם אשר אתו לאכול:  כי אמרו העם רעב ועיף וצמא במדבר.
> שמואל-ב יח א: ויפקד דוד את העם אשר אתו; וישם עליהם שרי אלפים ושרי מאות.
> שמואל-ב יח ב: וישלח דוד את העם השלשית ביד יואב והשלשית ביד אבישי בן צרויה אחי יואב והשלשת ביד אתי הגתי;    ויאמר המלך אל העם יצא אצא גם אני עמכם.
> שמואל-ב יח ג: ויאמר העם לא תצא כי אם נס ננוס לא ישימו אלינו לב ואם ימתו חצינו לא ישימו אלינו לב כי עתה כמנו עשרה אלפים; ועתה טוב כי תהיה לנו מעיר לעזיר (לעזור).
> שמואל-ב יח ד: ויאמר אליהם המלך אשר ייטב בעיניכם אעשה; ויעמד המלך אל יד השער וכל העם יצאו למאות ולאלפים.
> שמואל-ב יח ה: ויצו המלך את יואב ואת אבישי ואת אתי לאמר לאט לי לנער לאבשלום; וכל העם שמעו בצות המלך את כל השרים על דבר אבשלום.
> שמואל-ב יח ו: ויצא העם השדה לקראת ישראל; ותהי המלחמה ביער אפרים.
> שמואל-ב יח ז: וינגפו שם עם ישראל לפני עבדי דוד; ותהי שם המגפה גדולה ביום ההוא עשרים אלף.
> שמואל-ב יח ח: ותהי שם המלחמה נפצות (נפוצת) על פני כל הארץ; וירב היער לאכל בעם מאשר אכלה החרב ביום ההוא.
> שמואל-ב יח ט: ויקרא אבשלום לפני עבדי דוד; ואבשלום רכב על הפרד ויבא הפרד תחת שובך האלה הגדולה ויחזק ראשו באלה ויתן בין השמים ובין הארץ והפרד אשר תחתיו עבר.
> שמואל-ב יח י: וירא איש אחד ויגד ליואב; ויאמר הנה ראיתי את אבשלם תלוי באלה.
> שמואל-ב יח יא: ויאמר יואב לאיש המגיד לו והנה ראית ומדוע לא הכיתו שם ארצה; ועלי לתת לך עשרה כסף וחגרה אחת.
> שמואל-ב יח יב: ויאמר האיש אל יואב ולא (ולוא) אנכי שקל על כפי אלף כסף לא אשלח ידי אל בן המלך:  כי באזנינו צוה המלך אתך ואת אבישי ואת אתי לאמר שמרו מי בנער באבשלום.
> שמואל-ב יח יג: או עשיתי בנפשו (בנפשי) שקר וכל דבר לא יכחד מן המלך; ואתה תתיצב מנגד.
> שמואל-ב יח יד: ויאמר יואב לא כן אחילה לפניך; ויקח שלשה שבטים בכפו ויתקעם בלב אבשלום עודנו חי בלב האלה.
> שמואל-ב יח טו: ויסבו עשרה נערים נשאי כלי יואב; ויכו את אבשלום וימתהו.
> שמואל-ב יח טז: ויתקע יואב בשפר וישב העם מרדף אחרי ישראל:  כי חשך יואב את העם.
> שמואל-ב יח יז: ויקחו את אבשלום וישלכו אתו ביער אל הפחת הגדול ויצבו עליו גל אבנים גדול מאד; וכל ישראל נסו איש לאהלו.
> שמואל-ב יח יח: ואבשלם לקח ויצב לו בחיו את מצבת אשר בעמק המלך כי אמר אין לי בן בעבור הזכיר שמי; ויקרא למצבת על שמו ויקרא לה יד אבשלום עד היום הזה.
> שמואל-ב יח יט: ואחימעץ בן צדוק אמר ארוצה נא ואבשרה את המלך:  כי שפטו יהוה מיד איביו.
> שמואל-ב יח כ: ויאמר לו יואב לא איש בשרה אתה היום הזה ובשרת ביום אחר; והיום הזה לא תבשר כי על    (כן) בן המלך מת.
> שמואל-ב יח כא: ויאמר יואב לכושי לך הגד למלך אשר ראיתה; וישתחו כושי ליואב וירץ.
> שמואל-ב יח כב: ויסף עוד אחימעץ בן צדוק ויאמר אל יואב ויהי מה ארצה נא גם אני אחרי הכושי; ויאמר יואב למה זה אתה רץ בני ולכה אין בשורה מצאת.
> שמואל-ב יח כג: ויהי מה ארוץ ויאמר לו רוץ; וירץ אחימעץ דרך הככר ויעבר את הכושי.
> שמואל-ב יח כד: ודוד יושב בין שני השערים; וילך הצפה אל גג השער אל החומה וישא את עיניו וירא והנה איש רץ לבדו.
> שמואל-ב יח כה: ויקרא הצפה ויגד למלך ויאמר המלך אם לבדו בשורה בפיו; וילך הלוך וקרב.
> שמואל-ב יח כו: וירא הצפה איש אחר רץ ויקרא הצפה אל השער ויאמר הנה איש רץ לבדו; ויאמר המלך גם זה מבשר.
> שמואל-ב יח כז: ויאמר הצפה אני ראה את מרוצת הראשון כמרצת אחימעץ בן צדוק; ויאמר המלך איש טוב זה ואל בשורה טובה יבוא.
> שמואל-ב יח כח: ויקרא אחימעץ ויאמר אל המלך שלום וישתחו למלך לאפיו ארצה;    ויאמר ברוך יהוה אלהיך אשר סגר את האנשים אשר נשאו את ידם באדני המלך.
> שמואל-ב יח כט: ויאמר המלך שלום לנער לאבשלום; ויאמר אחימעץ ראיתי ההמון הגדול לשלח את עבד המלך יואב ואת עבדך ולא ידעתי מה.
> שמואל-ב יח ל: ויאמר המלך סב התיצב כה; ויסב ויעמד.
> שמואל-ב יח לא: והנה הכושי בא; ויאמר הכושי יתבשר אדני המלך כי שפטך יהוה היום מיד כל הקמים עליך.
> שמואל-ב יח לב: ויאמר המלך אל הכושי השלום לנער לאבשלום; ויאמר הכושי יהיו כנער איבי אדני המלך וכל אשר קמו עליך לרעה.
> שמואל-ב יט א: וירגז המלך ויעל על עלית השער ויבך; וכה אמר בלכתו בני אבשלום בני בני אבשלום מי יתן מותי אני תחתיך אבשלום בני בני.
> שמואל-ב יט ב: ויגד ליואב:  הנה המלך בכה ויתאבל על אבשלום.
> שמואל-ב יט ג: ותהי התשעה ביום ההוא לאבל לכל העם:  כי שמע העם ביום ההוא לאמר נעצב המלך על בנו.
> שמואל-ב יט ד: ויתגנב העם ביום ההוא לבוא העיר:  כאשר יתגנב העם הנכלמים בנוסם במלחמה.
> שמואל-ב יט ה: והמלך לאט את פניו ויזעק המלך קול גדול:  בני אבשלום אבשלום בני בני.
> שמואל-ב יט ו: ויבא יואב אל המלך הבית; ויאמר הבשת היום את פני כל עבדיך הממלטים את נפשך היום ואת נפש בניך ובנתיך ונפש נשיך ונפש פלגשיך.
> שמואל-ב יט ז: לאהבה את שנאיך ולשנא את אהביך:  כי הגדת היום כי אין לך שרים ועבדים כי ידעתי היום כי לא (לוא) אבשלום חי וכלנו היום מתים כי אז ישר בעיניך.
> שמואל-ב יט ח: ועתה קום צא ודבר על לב עבדיך:    כי ביהוה נשבעתי כי אינך יוצא אם ילין איש אתך הלילה ורעה לך זאת מכל הרעה אשר באה עליך מנעריך עד עתה.
> שמואל-ב יט ט: ויקם המלך וישב בשער; ולכל העם הגידו לאמר הנה המלך יושב בשער ויבא כל העם לפני המלך וישראל נס איש לאהליו.
> שמואל-ב יט י: ויהי כל העם נדון בכל שבטי ישראל לאמר:  המלך הצילנו מכף איבינו והוא מלטנו מכף פלשתים ועתה ברח מן הארץ מעל אבשלום.
> שמואל-ב יט יא: ואבשלום אשר משחנו עלינו מת במלחמה; ועתה למה אתם מחרשים להשיב את המלך.
> שמואל-ב יט יב: והמלך דוד שלח אל צדוק ואל אביתר הכהנים לאמר דברו אל זקני יהודה לאמר למה תהיו אחרנים להשיב את המלך אל ביתו; ודבר כל ישראל בא אל המלך אל ביתו.
> שמואל-ב יט יג: אחי אתם עצמי ובשרי אתם; ולמה תהיו אחרנים להשיב את המלך.
> שמואל-ב יט יד: ולעמשא תמרו הלוא עצמי ובשרי אתה; כה יעשה לי אלהים וכה יוסיף אם לא שר צבא תהיה לפני כל הימים תחת יואב.
> שמואל-ב יט טו: ויט את לבב כל איש יהודה כאיש אחד; וישלחו אל המלך שוב אתה וכל עבדיך.
> שמואל-ב יט טז: וישב המלך ויבא עד הירדן; ויהודה בא הגלגלה ללכת לקראת המלך להעביר את המלך את הירדן.
> שמואל-ב יט יז: וימהר שמעי בן גרא בן הימיני אשר מבחורים; וירד עם איש יהודה לקראת המלך דוד.
> שמואל-ב יט יח: ואלף איש עמו מבנימן וציבא נער בית שאול וחמשת עשר בניו ועשרים עבדיו אתו; וצלחו הירדן לפני המלך.
> שמואל-ב יט יט: ועברה העברה לעביר את בית המלך ולעשות הטוב בעינו; ושמעי בן גרא נפל לפני המלך בעברו בירדן.
> שמואל-ב יט כ: ויאמר אל המלך אל יחשב לי אדני עון ואל תזכר את אשר העוה עבדך ביום אשר יצא אדני המלך מירושלם לשום המלך אל לבו.
> שמואל-ב יט כא: כי ידע עבדך כי אני חטאתי; והנה באתי היום ראשון לכל בית יוסף לרדת לקראת אדני המלך.
> שמואל-ב יט כב: ויען אבישי בן צרויה ויאמר התחת זאת לא יומת שמעי:  כי קלל את משיח יהוה.
> שמואל-ב יט כג: ויאמר דוד מה לי ולכם בני צרויה כי תהיו לי היום לשטן; היום יומת איש בישראל כי הלוא ידעתי כי היום אני מלך על ישראל.
> שמואל-ב יט כד: ויאמר המלך אל שמעי לא תמות; וישבע לו המלך.
> שמואל-ב יט כה: ומפבשת בן שאול ירד לקראת המלך; ולא עשה רגליו ולא עשה שפמו ואת בגדיו לא כבס למן היום לכת המלך עד היום אשר בא בשלום.
> שמואל-ב יט כו: ויהי כי בא ירושלם לקראת המלך; ויאמר לו המלך למה לא הלכת עמי מפיבשת.
> שמואל-ב יט כז: ויאמר אדני המלך עבדי רמני:  כי אמר עבדך אחבשה לי החמור וארכב עליה ואלך את המלך כי פסח עבדך.
> שמואל-ב יט כח: וירגל בעבדך אל אדני המלך; ואדני המלך כמלאך האלהים ועשה הטוב בעיניך.
> שמואל-ב יט כט: כי לא היה כל בית אבי כי אם אנשי מות לאדני המלך ותשת את עבדך באכלי שלחנך; ומה יש לי עוד צדקה ולזעק עוד אל המלך.
> שמואל-ב יט ל: ויאמר לו המלך למה תדבר עוד דבריך; אמרתי אתה וציבא תחלקו את השדה.
> שמואל-ב יט לא: ויאמר מפיבשת אל המלך גם את הכל יקח:  אחרי אשר בא אדני המלך בשלום אל ביתו.
> שמואל-ב יט לב: וברזלי הגלעדי ירד מרגלים; ויעבר את המלך הירדן לשלחו את בירדן (הירדן).
> שמואל-ב יט לג: וברזלי זקן מאד בן שמנים שנה; והוא כלכל את המלך בשיבתו במחנים כי איש גדול הוא מאד.
> שמואל-ב יט לד: ויאמר המלך אל ברזלי:  אתה עבר אתי וכלכלתי אתך עמדי בירושלם.
> שמואל-ב יט לה: ויאמר ברזלי אל המלך:  כמה ימי שני חיי כי אעלה את המלך ירושלם.
> שמואל-ב יט לו: בן שמנים שנה אנכי היום האדע בין טוב לרע אם יטעם עבדך את אשר אכל ואת אשר אשתה אם אשמע עוד בקול שרים ושרות; ולמה יהיה עבדך עוד למשא אל אדני המלך.
> שמואל-ב יט לז: כמעט יעבר עבדך את הירדן את המלך; ולמה יגמלני המלך הגמולה הזאת.
> שמואל-ב יט לח: ישב נא עבדך ואמת בעירי עם קבר אבי ואמי; והנה עבדך כמהם יעבר עם אדני המלך ועשה לו את אשר טוב בעיניך.
> שמואל-ב יט לט: ויאמר המלך אתי יעבר כמהם ואני אעשה לו את הטוב בעיניך; וכל אשר תבחר עלי אעשה לך.
> שמואל-ב יט מ: ויעבר כל העם את הירדן והמלך עבר; וישק המלך לברזלי ויברכהו וישב למקמו.
> שמואל-ב יט מא: ויעבר המלך הגלגלה וכמהן עבר עמו; וכל עם יהודה ויעברו (העברו) את המלך וגם חצי עם ישראל.
> שמואל-ב יט מב: והנה כל איש ישראל באים אל המלך; ויאמרו אל המלך מדוע גנבוך אחינו איש יהודה ויעברו את המלך ואת ביתו את הירדן וכל אנשי דוד עמו.
> שמואל-ב יט מג: ויען כל איש יהודה על איש ישראל כי קרוב המלך אלי ולמה זה חרה לך על הדבר הזה:  האכול אכלנו מן המלך אם נשאת נשא לנו.
> שמואל-ב יט מד: ויען איש ישראל את איש יהודה ויאמר עשר ידות לי במלך וגם בדוד אני ממך ומדוע הקלתני ולא היה דברי ראשון לי להשיב את מלכי; ויקש דבר איש יהודה מדבר איש ישראל.
> שמואל-ב כ א: ושם נקרא איש בליעל ושמו שבע בן בכרי איש ימיני; ויתקע בשפר ויאמר אין לנו חלק בדוד ולא נחלה לנו בבן ישי איש לאהליו ישראל.
> שמואל-ב כ ב: ויעל כל איש ישראל מאחרי דוד אחרי שבע בן בכרי; ואיש יהודה דבקו במלכם מן הירדן ועד ירושלם.
> שמואל-ב כ ג: ויבא דוד אל ביתו ירושלם ויקח המלך את עשר נשים פלגשים אשר הניח לשמר הבית ויתנם בית משמרת ויכלכלם ואליהם לא בא; ותהיינה צררות עד יום מתן אלמנות חיות.
> שמואל-ב כ ד: ויאמר המלך אל עמשא הזעק לי את איש יהודה שלשת ימים; ואתה פה עמד.
> שמואל-ב כ ה: וילך עמשא להזעיק את יהודה; וייחר (ויוחר) מן המועד אשר יעדו.
> שמואל-ב כ ו: ויאמר דוד אל אבישי עתה ירע לנו שבע בן בכרי מן אבשלום; אתה קח את עבדי אדניך ורדף אחריו פן מצא לו ערים בצרות והציל עיננו.
> שמואל-ב כ ז: ויצאו אחריו אנשי יואב והכרתי והפלתי וכל הגברים; ויצאו מירושלם לרדף אחרי שבע בן בכרי.
> שמואל-ב כ ח: הם עם האבן הגדולה אשר בגבעון ועמשא בא לפניהם; ויואב חגור מדו לבשו ועלו חגור חרב מצמדת על מתניו בתערה והוא יצא ותפל.
> שמואל-ב כ ט: ויאמר יואב לעמשא השלום אתה אחי; ותחז יד ימין יואב בזקן עמשא לנשק לו.
> שמואל-ב כ י: ועמשא לא נשמר בחרב אשר ביד יואב ויכהו בה אל החמש וישפך מעיו ארצה ולא שנה לו וימת; ויואב ואבישי אחיו רדף אחרי שבע בן בכרי.
> שמואל-ב כ יא: ואיש עמד עליו מנערי יואב; ויאמר מי אשר חפץ ביואב ומי אשר לדוד אחרי יואב.
> שמואל-ב כ יב: ועמשא מתגלל בדם בתוך המסלה; וירא האיש כי עמד כל העם ויסב את עמשא מן המסלה השדה וישלך עליו בגד כאשר ראה כל הבא עליו ועמד.
> שמואל-ב כ יג: כאשר הגה מן המסלה עבר כל איש אחרי יואב לרדף אחרי שבע בן בכרי.
> שמואל-ב כ יד: ויעבר בכל שבטי ישראל אבלה ובית מעכה וכל הברים;    ויקלהו (ויקהלו) ויבאו אף אחריו.
> שמואל-ב כ טו: ויבאו ויצרו עליו באבלה בית המעכה וישפכו סללה אל העיר ותעמד בחל; וכל העם אשר את יואב משחיתם להפיל החומה.
> שמואל-ב כ טז: ותקרא אשה חכמה מן העיר; שמעו שמעו אמרו נא אל יואב קרב עד הנה ואדברה אליך.
> שמואל-ב כ יז: ויקרב אליה ותאמר האשה האתה יואב ויאמר אני; ותאמר לו שמע דברי אמתך ויאמר שמע אנכי.
> שמואל-ב כ יח: ותאמר לאמר:  דבר ידברו בראשנה לאמר שאול ישאלו באבל וכן התמו.
> שמואל-ב כ יט: אנכי שלמי אמוני ישראל; אתה מבקש להמית עיר ואם בישראל למה תבלע נחלת יהוה.
> שמואל-ב כ כ: ויען יואב ויאמר:  חלילה חלילה לי אם אבלע ואם אשחית.
> שמואל-ב כ כא: לא כן הדבר כי איש מהר אפרים שבע בן בכרי שמו נשא ידו במלך בדוד תנו אתו לבדו ואלכה מעל העיר; ותאמר האשה אל יואב הנה ראשו משלך אליך בעד החומה.
> שמואל-ב כ כב: ותבוא האשה אל כל העם בחכמתה ויכרתו את ראש שבע בן בכרי וישלכו אל יואב ויתקע בשפר ויפצו מעל העיר איש לאהליו; ויואב שב ירושלם אל המלך.
> שמואל-ב כ כג: ויואב אל כל הצבא ישראל; ובניה בן יהוידע על הכרי (הכרתי) ועל הפלתי.
> שמואל-ב כ כד: ואדרם על המס; ויהושפט בן אחילוד המזכיר.
> שמואל-ב כ כה: ושיא (ושוא) ספר; וצדוק ואביתר כהנים.
> שמואל-ב כ כו: וגם עירא היארי היה כהן לדוד.
> שמואל-ב כא א: ויהי רעב בימי דוד שלש שנים שנה אחרי שנה ויבקש דוד את פני יהוה;    ויאמר יהוה אל שאול ואל בית הדמים על אשר המית את הגבענים.
> שמואל-ב כא ב: ויקרא המלך לגבענים ויאמר אליהם:  והגבענים לא מבני ישראל המה כי אם מיתר האמרי ובני ישראל נשבעו להם ויבקש שאול להכתם בקנאתו לבני ישראל ויהודה.
> שמואל-ב כא ג: ויאמר דוד אל הגבענים מה אעשה לכם; ובמה אכפר וברכו את נחלת יהוה.
> שמואל-ב כא ד: ויאמרו לו הגבענים אין לי (לנו) כסף וזהב עם שאול ועם ביתו ואין לנו איש להמית בישראל; ויאמר מה אתם אמרים אעשה לכם.
> שמואל-ב כא ה: ויאמרו אל המלך האיש אשר כלנו ואשר דמה לנו; נשמדנו מהתיצב בכל גבל ישראל.
> שמואל-ב כא ו: ינתן (יותן) לנו שבעה אנשים מבניו והוקענום ליהוה בגבעת שאול בחיר יהוה; ויאמר המלך אני אתן.
> שמואל-ב כא ז: ויחמל המלך על מפיבשת בן יהונתן בן שאול; על שבעת יהוה אשר בינתם בין דוד ובין יהונתן בן שאול.
> שמואל-ב כא ח: ויקח המלך את שני בני רצפה בת איה אשר ילדה לשאול את ארמני ואת מפבשת; ואת חמשת בני מיכל בת שאול אשר ילדה לעדריאל בן ברזלי המחלתי.
> שמואל-ב כא ט: ויתנם ביד הגבענים ויקיעם בהר לפני יהוה ויפלו שבעתים (שבעתם) יחד; והם (והמה) המתו בימי קציר בראשנים   תחלת (בתחלת) קציר שערים.
> שמואל-ב כא י: ותקח רצפה בת איה את השק ותטהו לה אל הצור מתחלת קציר עד נתך מים עליהם מן השמים; ולא נתנה עוף השמים לנוח עליהם יומם ואת חית השדה לילה.
> שמואל-ב כא יא: ויגד לדוד את אשר עשתה רצפה בת איה פלגש שאול.
> שמואל-ב כא יב: וילך דוד ויקח את עצמות שאול ואת עצמות יהונתן בנו מאת בעלי יביש גלעד אשר גנבו אתם מרחב בית שן אשר תלום (תלאום) שם הפלשתים (שמה פלשתים) ביום הכות פלשתים את שאול בגלבע.
> שמואל-ב כא יג: ויעל משם את עצמות שאול ואת עצמות יהונתן בנו; ויאספו את עצמות המוקעים.
> שמואל-ב כא יד: ויקברו את עצמות שאול ויהונתן בנו בארץ בנימן בצלע בקבר קיש אביו ויעשו כל אשר צוה המלך; ויעתר אלהים לארץ אחרי כן.
> שמואל-ב כא טו: ותהי עוד מלחמה לפלשתים את ישראל; וירד דוד ועבדיו עמו וילחמו את פלשתים ויעף דוד.
> שמואל-ב כא טז: וישבו (וישבי) בנב אשר בילידי הרפה ומשקל קינו שלש מאות משקל נחשת והוא חגור חדשה; ויאמר להכות את דוד.
> שמואל-ב כא יז: ויעזר לו אבישי בן צרויה ויך את הפלשתי וימתהו; אז נשבעו אנשי דוד לו לאמר לא תצא עוד אתנו למלחמה ולא תכבה את נר ישראל.
> שמואל-ב כא יח: ויהי אחרי כן ותהי עוד המלחמה בגוב עם פלשתים; אז הכה סבכי החשתי את סף אשר בילדי הרפה.
> שמואל-ב כא יט: ותהי עוד המלחמה בגוב עם פלשתים; ויך אלחנן בן יערי ארגים בית הלחמי את גלית הגתי ועץ חניתו כמנור ארגים.
> שמואל-ב כא כ: ותהי עוד מלחמה בגת; ויהי איש מדין (מדון) ואצבעת ידיו ואצבעת רגליו שש ושש עשרים וארבע מספר וגם הוא ילד להרפה.
> שמואל-ב כא כא: ויחרף את ישראל; ויכהו יהונתן בן שמעי (שמעה) אחי דוד.
> שמואל-ב כא כב: את ארבעת אלה ילדו להרפה בגת; ויפלו ביד דוד וביד עבדיו.
> שמואל-ב כב א: וידבר דוד ליהוה את דברי השירה הזאת    ביום הציל יהוה אתו מכף כל איביו ומכף שאול.
> שמואל-ב כב ב: ויאמר:  יהוה סלעי ומצדתי ומפלטי לי.
> שמואל-ב כב ג: אלהי צורי אחסה בו;    מגני וקרן ישעי משגבי ומנוסי    משעי מחמס תשעני. 
> שמואל-ב כב ד: מהלל אקרא יהוה;    ומאיבי אושע. 
> שמואל-ב כב ה: כי אפפני משברי מות;    נחלי בליעל יבעתני. 
> שמואל-ב כב ו: חבלי שאול סבני;    קדמני מקשי מות. 
> שמואל-ב כב ז: בצר לי אקרא יהוה ואל אלהי אקרא;    וישמע מהיכלו קולי ושועתי באזניו. 
> שמואל-ב כב ח: ותגעש (ויתגעש) ותרעש הארץ    מוסדות השמים ירגזו; ויתגעשו כי חרה לו. 
> שמואל-ב כב ט: עלה עשן באפו ואש מפיו תאכל;    גחלים בערו ממנו. 
> שמואל-ב כב י: ויט שמים וירד;    וערפל תחת רגליו. 
> שמואל-ב כב יא: וירכב על כרוב ויעף;    וירא על כנפי רוח. 
> שמואל-ב כב יב: וישת חשך סביבתיו סכות;    חשרת מים עבי שחקים. 
> שמואל-ב כב יג: מנגה נגדו; בערו גחלי אש.
> שמואל-ב כב יד: ירעם מן שמים יהוה; ועליון יתן קולו.
> שמואל-ב כב טו: וישלח חצים ויפיצם; ברק ויהמם (ויהם). 
> שמואל-ב כב טז: ויראו אפקי ים יגלו מסדות תבל;    בגערת יהוה מנשמת רוח אפו. 
> שמואל-ב כב יז: ישלח ממרום יקחני;    ימשני ממים רבים. 
> שמואל-ב כב יח: יצילני מאיבי עז;    משנאי כי אמצו ממני. 
> שמואל-ב כב יט: יקדמני ביום אידי; ויהי יהוה משען לי.
> שמואל-ב כב כ: ויצא למרחב אתי; יחלצני כי חפץ בי.
> שמואל-ב כב כא: יגמלני יהוה כצדקתי; כבר ידי ישיב לי.
> שמואל-ב כב כב: כי שמרתי דרכי יהוה; ולא רשעתי מאלהי.
> שמואל-ב כב כג: כי כל משפטו לנגדי; וחקתיו לא אסור ממנה. 
> שמואל-ב כב כד: ואהיה תמים לו;    ואשתמרה מעוני. 
> שמואל-ב כב כה: וישב יהוה לי כצדקתי;    כברי לנגד עיניו. 
> שמואל-ב כב כו: עם חסיד תתחסד;    עם גבור תמים תתמם. 
> שמואל-ב כב כז: עם נבר תתבר;    ועם עקש תתפל. 
> שמואל-ב כב כח: ואת עם עני תושיע;    ועיניך על רמים תשפיל. 
> שמואל-ב כב כט: כי אתה נירי יהוה;    ויהוה יגיה חשכי. 
> שמואל-ב כב ל: כי בכה ארוץ גדוד;    באלהי אדלג שור. 
> שמואל-ב כב לא: האל תמים דרכו; אמרת יהוה צרופה    מגן הוא לכל החסים בו. 
> שמואל-ב כב לב: כי מי אל מבלעדי יהוה;    ומי צור מבלעדי אלהינו. 
> שמואל-ב כב לג: האל מעוזי חיל;    ויתר תמים דרכו (דרכי). 
> שמואל-ב כב לד: משוה רגליו (רגלי) כאילות;    ועל במתי יעמדני. 
> שמואל-ב כב לה: מלמד ידי למלחמה;    ונחת קשת נחושה זרעתי. 
> שמואל-ב כב לו: ותתן לי מגן ישעך; וענתך תרבני.
> שמואל-ב כב לז: תרחיב צעדי תחתני; ולא מעדו קרסלי. 
> שמואל-ב כב לח: ארדפה איבי ואשמידם;    ולא אשוב עד כלותם. 
> שמואל-ב כב לט: ואכלם ואמחצם ולא יקומון;    ויפלו תחת רגלי. 
> שמואל-ב כב מ: ותזרני חיל למלחמה;    תכריע קמי תחתני. 
> שמואל-ב כב מא: ואיבי תתה לי ערף; משנאי ואצמיתם.
> שמואל-ב כב מב: ישעו ואין משיע; אל יהוה ולא ענם. 
> שמואל-ב כב מג: ואשחקם כעפר ארץ;    כטיט חוצות אדקם ארקעם. 
> שמואל-ב כב מד: ותפלטני מריבי עמי; תשמרני לראש גוים    עם לא ידעתי יעבדני. 
> שמואל-ב כב מה: בני נכר יתכחשו לי; לשמוע אזן ישמעו לי.
> שמואל-ב כב מו: בני נכר יבלו; ויחגרו ממסגרותם. 
> שמואל-ב כב מז: חי יהוה וברוך צורי;    וירם אלהי צור ישעי. 
> שמואל-ב כב מח: האל הנתן נקמת לי;    ומריד עמים תחתני. 
> שמואל-ב כב מט: ומוציאי מאיבי; ומקמי תרוממני    מאיש חמסים תצילני. 
> שמואל-ב כב נ: על כן אודך יהוה בגוים;    ולשמך אזמר. 
> שמואל-ב כב נא: מגדיל (מגדול) ישועות מלכו; ועשה חסד למשיחו    לדוד ולזרעו עד עולם. 
> שמואל-ב כג א: ואלה דברי דוד האחרנים:  נאם דוד בן ישי ונאם הגבר הקם על משיח אלהי יעקב ונעים זמרות ישראל.
> שמואל-ב כג ב: רוח יהוה דבר בי; ומלתו על לשוני.
> שמואל-ב כג ג: אמר אלהי ישראל לי דבר צור ישראל:  מושל באדם צדיק מושל יראת אלהים.
> שמואל-ב כג ד: וכאור בקר יזרח שמש; בקר לא עבות מנגה ממטר דשא מארץ.
> שמואל-ב כג ה: כי לא כן ביתי עם אל:  כי ברית עולם שם לי ערוכה בכל ושמרה כי כל ישעי וכל חפץ כי לא יצמיח.
> שמואל-ב כג ו: ובליעל כקוץ מנד כלהם:  כי לא ביד יקחו.
> שמואל-ב כג ז: ואיש יגע בהם ימלא ברזל ועץ חנית; ובאש שרוף ישרפו בשבת.
> שמואל-ב כג ח: אלה שמות הגברים אשר לדוד:  ישב בשבת תחכמני ראש השלשי הוא עדינו העצנו (העצני) על שמנה מאות חלל בפעם אחד (אחת).
> שמואל-ב כג ט: ואחרו אלעזר בן דדי (דדו) בן אחחי; בשלשה גברים (הגברים) עם דוד בחרפם בפלשתים נאספו שם למלחמה ויעלו איש ישראל.
> שמואל-ב כג י: הוא קם ויך בפלשתים עד כי יגעה ידו ותדבק ידו אל החרב ויעש יהוה תשועה גדולה ביום ההוא; והעם ישבו אחריו אך לפשט.
> שמואל-ב כג יא: ואחריו שמה בן אגא הררי; ויאספו פלשתים לחיה ותהי שם חלקת השדה מלאה עדשים והעם נס מפני פלשתים.
> שמואל-ב כג יב: ויתיצב בתוך החלקה ויצילה ויך את פלשתים; ויעש יהוה תשועה גדולה.
> שמואל-ב כג יג: וירדו שלשים (שלשה) מהשלשים ראש ויבאו אל קציר אל דוד אל מערת עדלם; וחית פלשתים חנה בעמק רפאים.
> שמואל-ב כג יד: ודוד אז במצודה; ומצב פלשתים אז בית לחם.
> שמואל-ב כג טו: ויתאוה דוד ויאמר:  מי ישקני מים מבאר בית לחם אשר בשער.
> שמואל-ב כג טז: ויבקעו שלשת הגברים במחנה פלשתים וישאבו מים מבאר בית לחם אשר בשער וישאו ויבאו אל דוד; ולא אבה לשתותם ויסך אתם ליהוה.
> שמואל-ב כג יז: ויאמר חלילה לי יהוה מעשתי זאת הדם האנשים ההלכים בנפשותם ולא אבה לשתותם; אלה עשו שלשת הגברים.
> שמואל-ב כג יח: ואבישי אחי יואב בן צרויה הוא ראש השלשי (השלשה) והוא עורר את חניתו על שלש מאות חלל; ולו שם בשלשה.
> שמואל-ב כג יט: מן השלשה הכי נכבד ויהי להם לשר; ועד השלשה לא בא.
> שמואל-ב כג כ: ובניהו בן יהוידע בן איש חי (חיל) רב פעלים מקבצאל; הוא הכה את שני אראל מואב והוא ירד והכה את האריה (הארי) בתוך הבאר ביום השלג.
> שמואל-ב כג כא: והוא הכה את איש מצרי אשר (איש) מראה וביד המצרי חנית וירד אליו בשבט; ויגזל את החנית מיד המצרי ויהרגהו בחניתו.
> שמואל-ב כג כב: אלה עשה בניהו בן יהוידע; ולו שם בשלשה הגברים.
> שמואל-ב כג כג: מן השלשים נכבד ואל השלשה לא בא; וישמהו דוד אל משמעתו.
> שמואל-ב כג כד: עשהאל אחי יואב בשלשים; אלחנן בן דדו בית לחם.
> שמואל-ב כג כה: שמה החרדי    אליקא החרדי.
> שמואל-ב כג כו: חלץ הפלטי    עירא בן עקש    התקועי.
> שמואל-ב כג כז: אביעזר הענתתי    מבני החשתי.
> שמואל-ב כג כח: צלמון האחחי    מהרי הנטפתי.
> שמואל-ב כג כט: חלב בן בענה הנטפתי;    אתי בן ריבי מגבעת בני בנימן.
> שמואל-ב כג ל: בניהו פרעתני    הדי מנחלי געש.
> שמואל-ב כג לא: אבי עלבון הערבתי    עזמות הברחמי.
> שמואל-ב כג לב: אליחבא השעלבני    בני ישן יהונתן.
> שמואל-ב כג לג: שמה ההררי    אחיאם בן שרר האררי.
> שמואל-ב כג לד: אליפלט בן אחסבי בן המעכתי;    אליעם בן אחיתפל הגלני.
> שמואל-ב כג לה: חצרו (חצרי) הכרמלי    פערי הארבי.
> שמואל-ב כג לו: יגאל בן נתן מצבה    בני הגדי.
> שמואל-ב כג לז: צלק העמני;    נחרי הבארתי נשאי (נשא) כלי יואב בן צריה.
> שמואל-ב כג לח: עירא היתרי    גרב היתרי.
> שמואל-ב כג לט: אוריה החתי כל שלשים ושבעה.
> שמואל-ב כד א: ויסף אף יהוה לחרות בישראל; ויסת את דוד בהם לאמר לך מנה את ישראל ואת יהודה.
> שמואל-ב כד ב: ויאמר המלך אל יואב שר החיל אשר אתו שוט נא בכל שבטי ישראל מדן ועד באר שבע ופקדו את העם; וידעתי את מספר העם.
> שמואל-ב כד ג: ויאמר יואב אל המלך ויוסף יהוה אלהיך אל העם כהם וכהם מאה פעמים ועיני אדני המלך ראות; ואדני המלך למה חפץ בדבר הזה.
> שמואל-ב כד ד: ויחזק דבר המלך אל יואב ועל שרי החיל; ויצא יואב ושרי החיל לפני המלך לפקד את העם את ישראל.
> שמואל-ב כד ה: ויעברו את הירדן; ויחנו בערוער ימין העיר אשר בתוך הנחל הגד ואל יעזר.
> שמואל-ב כד ו: ויבאו הגלעדה ואל ארץ תחתים חדשי; ויבאו דנה יען וסביב אל צידון.
> שמואל-ב כד ז: ויבאו מבצר צר וכל ערי החוי והכנעני; ויצאו אל נגב יהודה באר שבע.
> שמואל-ב כד ח: וישטו בכל הארץ; ויבאו מקצה תשעה חדשים ועשרים יום ירושלם.
> שמואל-ב כד ט: ויתן יואב את מספר מפקד העם אל המלך; ותהי ישראל שמנה מאות אלף איש חיל שלף חרב ואיש יהודה חמש מאות אלף איש.
> שמואל-ב כד י: ויך לב דוד אתו אחרי כן ספר את העם; ויאמר דוד אל יהוה חטאתי מאד אשר עשיתי ועתה יהוה העבר נא את עון עבדך כי נסכלתי מאד.
> שמואל-ב כד יא: ויקם דוד בבקר; ודבר יהוה היה אל גד הנביא חזה דוד לאמר.
> שמואל-ב כד יב: הלוך ודברת אל דוד כה אמר יהוה שלש אנכי נוטל עליך:  בחר לך אחת מהם ואעשה לך.
> שמואל-ב כד יג: ויבא גד אל דוד ויגד לו; ויאמר לו התבוא לך שבע שנים רעב בארצך אם שלשה חדשים נסך לפני צריך והוא רדפך ואם היות שלשת ימים דבר בארצך עתה דע וראה מה אשיב שלחי דבר.
> שמואל-ב כד יד: ויאמר דוד אל גד צר לי מאד; נפלה נא ביד יהוה כי רבים רחמו וביד אדם אל אפלה.
> שמואל-ב כד טו: ויתן יהוה דבר בישראל מהבקר ועד עת מועד; וימת מן העם מדן ועד באר שבע שבעים אלף איש.
> שמואל-ב כד טז: וישלח ידו המלאך ירושלם לשחתה וינחם יהוה אל הרעה ויאמר למלאך המשחית בעם רב עתה הרף ידך; ומלאך יהוה היה עם גרן האורנה (הארונה) היבסי.
> שמואל-ב כד יז: ויאמר דוד אל יהוה בראתו את המלאך המכה בעם ויאמר הנה אנכי חטאתי ואנכי העויתי ואלה הצאן מה עשו:  תהי נא ידך בי ובבית אבי.
> שמואל-ב כד יח: ויבא גד אל דוד ביום ההוא; ויאמר לו עלה הקם ליהוה מזבח בגרן ארניה (ארונה) היבסי.
> שמואל-ב כד יט: ויעל דוד כדבר גד כאשר צוה יהוה.
> שמואל-ב כד כ: וישקף ארונה וירא את המלך ואת עבדיו עברים עליו; ויצא ארונה וישתחו למלך אפיו ארצה.
> שמואל-ב כד כא: ויאמר ארונה מדוע בא אדני המלך אל עבדו; ויאמר דוד לקנות מעמך את הגרן לבנות מזבח ליהוה ותעצר המגפה מעל העם.
> שמואל-ב כד כב: ויאמר ארונה אל דוד יקח ויעל אדני המלך הטוב בעינו; ראה הבקר לעלה והמרגים וכלי הבקר לעצים.
> שמואל-ב כד כג: הכל נתן ארונה המלך למלך;    ויאמר ארונה אל המלך יהוה אלהיך ירצך.
> שמואל-ב כד כד: ויאמר המלך אל ארונה לא כי קנו אקנה מאותך במחיר ולא אעלה ליהוה אלהי עלות חנם; ויקן דוד את הגרן ואת הבקר בכסף שקלים חמשים.
> שמואל-ב כד כה: ויבן שם דוד מזבח ליהוה ויעל עלות ושלמים; ויעתר יהוה לארץ ותעצר המגפה מעל ישראל.
