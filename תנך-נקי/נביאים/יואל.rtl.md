> יואל א א: דבר יהוה אשר היה אל יואל בן פתואל.
> יואל א ב: שמעו זאת הזקנים והאזינו כל יושבי הארץ; ההיתה זאת בימיכם ואם בימי אבתיכם.
> יואל א ג: עליה לבניכם ספרו; ובניכם לבניהם ובניהם לדור אחר.
> יואל א ד: יתר הגזם אכל הארבה ויתר הארבה אכל הילק; ויתר הילק אכל החסיל.
> יואל א ה: הקיצו שכורים ובכו והיללו כל שתי יין; על עסיס כי נכרת מפיכם.
> יואל א ו: כי גוי עלה על ארצי עצום ואין מספר; שניו שני אריה ומתלעות לביא לו.
> יואל א ז: שם גפני לשמה ותאנתי לקצפה; חשף חשפה והשליך הלבינו שריגיה.
> יואל א ח: אלי כבתולה חגרת שק על בעל נעוריה.
> יואל א ט: הכרת מנחה ונסך מבית יהוה; אבלו הכהנים משרתי יהוה.
> יואל א י: שדד שדה אבלה אדמה:  כי שדד דגן הוביש תירוש אמלל יצהר.
> יואל א יא: הבישו אכרים הילילו כרמים על חטה ועל שערה:  כי אבד קציר שדה.
> יואל א יב: הגפן הובישה והתאנה אמללה; רמון גם תמר ותפוח כל עצי השדה יבשו כי הביש ששון מן בני אדם.
> יואל א יג: חגרו וספדו הכהנים הילילו משרתי מזבח באו לינו בשקים משרתי אלהי:  כי נמנע מבית אלהיכם מנחה ונסך.
> יואל א יד: קדשו צום קראו עצרה אספו זקנים כל ישבי הארץ בית יהוה אלהיכם; וזעקו אל יהוה.
> יואל א טו: אהה ליום:  כי קרוב יום יהוה וכשד משדי יבוא.
> יואל א טז: הלוא נגד עינינו אכל נכרת; מבית אלהינו שמחה וגיל.
> יואל א יז: עבשו פרדות תחת מגרפתיהם נשמו אצרות נהרסו ממגרות:  כי הביש דגן.
> יואל א יח: מה נאנחה בהמה נבכו עדרי בקר כי אין מרעה להם; גם עדרי הצאן נאשמו.
> יואל א יט: אליך יהוה אקרא:  כי אש אכלה נאות מדבר ולהבה להטה כל עצי השדה.
> יואל א כ: גם בהמות שדה תערוג אליך:  כי יבשו אפיקי מים ואש אכלה נאות המדבר.
> יואל ב א: תקעו שופר בציון והריעו בהר קדשי ירגזו כל ישבי הארץ:  כי בא יום יהוה כי קרוב.
> יואל ב ב: יום חשך ואפלה יום ענן וערפל כשחר פרש על ההרים; עם רב ועצום כמהו לא נהיה מן העולם ואחריו לא יוסף עד שני דור ודור.
> יואל ב ג: לפניו אכלה אש ואחריו תלהט להבה; כגן עדן הארץ לפניו ואחריו מדבר שממה וגם פליטה לא היתה לו.
> יואל ב ד: כמראה סוסים מראהו; וכפרשים כן ירוצון.
> יואל ב ה: כקול מרכבות על ראשי ההרים ירקדון כקול להב אש אכלה קש; כעם עצום ערוך מלחמה.
> יואל ב ו: מפניו יחילו עמים; כל פנים קבצו פארור.
> יואל ב ז: כגבורים ירצון כאנשי מלחמה יעלו חומה; ואיש בדרכיו ילכון ולא יעבטון ארחותם.
> יואל ב ח: ואיש אחיו לא ידחקון גבר במסלתו ילכון; ובעד השלח יפלו לא יבצעו.
> יואל ב ט: בעיר ישקו בחומה ירצון בבתים יעלו; בעד החלונים יבאו כגנב.
> יואל ב י: לפניו רגזה ארץ רעשו שמים; שמש וירח קדרו וכוכבים אספו נגהם.
> יואל ב יא: ויהוה נתן קולו לפני חילו כי רב מאד מחנהו כי עצום עשה דברו:  כי גדול יום יהוה ונורא מאד ומי יכילנו.
> יואל ב יב: וגם עתה נאם יהוה שבו עדי בכל לבבכם; ובצום ובבכי ובמספד.
> יואל ב יג: וקרעו לבבכם ואל בגדיכם ושובו אל יהוה אלהיכם:  כי חנון ורחום הוא ארך אפים ורב חסד ונחם על הרעה.
> יואל ב יד: מי יודע ישוב ונחם; והשאיר אחריו ברכה מנחה ונסך ליהוה אלהיכם.
> יואל ב טו: תקעו שופר בציון; קדשו צום קראו עצרה.
> יואל ב טז: אספו עם קדשו קהל קבצו זקנים אספו עוללים וינקי שדים:  יצא חתן מחדרו וכלה מחפתה.
> יואל ב יז: בין האולם ולמזבח יבכו הכהנים משרתי יהוה; ויאמרו חוסה יהוה על עמך ואל תתן נחלתך לחרפה למשל בם גוים למה יאמרו בעמים איה אלהיהם.
> יואל ב יח: ויקנא יהוה לארצו; ויחמל על עמו.
> יואל ב יט: ויען יהוה ויאמר לעמו הנני שלח לכם את הדגן והתירוש והיצהר ושבעתם אתו; ולא אתן אתכם עוד חרפה בגוים.
> יואל ב כ: ואת הצפוני ארחיק מעליכם והדחתיו אל ארץ ציה ושממה את פניו אל הים הקדמני וספו אל הים האחרון; ועלה באשו ותעל צחנתו כי הגדיל לעשות.
> יואל ב כא: אל תיראי אדמה; גילי ושמחי כי הגדיל יהוה לעשות.
> יואל ב כב: אל תיראו בהמות שדי כי דשאו נאות מדבר:  כי עץ נשא פריו תאנה וגפן נתנו חילם.
> יואל ב כג: ובני ציון גילו ושמחו ביהוה אלהיכם כי נתן לכם את המורה לצדקה; ויורד לכם גשם מורה ומלקוש בראשון.
> יואל ב כד: ומלאו הגרנות בר; והשיקו היקבים תירוש ויצהר.
> יואל ב כה: ושלמתי לכם את השנים אשר אכל הארבה הילק והחסיל והגזם:  חילי הגדול אשר שלחתי בכם.
> יואל ב כו: ואכלתם אכול ושבוע והללתם את שם יהוה אלהיכם אשר עשה עמכם להפליא; ולא יבשו עמי לעולם.
> יואל ב כז: וידעתם כי בקרב ישראל אני ואני יהוה אלהיכם ואין עוד; ולא יבשו עמי לעולם.
> יואל ג א: והיה אחרי כן אשפוך את רוחי על כל בשר ונבאו בניכם ובנותיכם; זקניכם חלמות יחלמון בחוריכם חזינות יראו.
> יואל ג ב: וגם על העבדים ועל השפחות בימים ההמה אשפוך את רוחי.
> יואל ג ג: ונתתי מופתים בשמים ובארץ:  דם ואש ותימרות עשן.
> יואל ג ד: השמש יהפך לחשך והירח לדם לפני בוא יום יהוה הגדול והנורא.
> יואל ג ה: והיה כל אשר יקרא בשם יהוה ימלט:  כי בהר ציון ובירושלם תהיה פליטה כאשר אמר יהוה ובשרידים אשר יהוה קרא.
> יואל ד א: כי הנה בימים ההמה ובעת ההיא:  אשר אשוב (אשיב) את שבות יהודה וירושלם.
> יואל ד ב: וקבצתי את כל הגוים והורדתים אל עמק יהושפט; ונשפטתי עמם שם על עמי ונחלתי ישראל אשר פזרו בגוים ואת ארצי חלקו.
> יואל ד ג: ואל עמי ידו גורל; ויתנו הילד בזונה והילדה מכרו ביין וישתו.
> יואל ד ד: וגם מה אתם לי צר וצידון וכל גלילות פלשת; הגמול אתם משלמים עלי ואם גמלים אתם עלי קל מהרה אשיב גמלכם בראשכם.
> יואל ד ה: אשר כספי וזהבי לקחתם; ומחמדי הטבים הבאתם להיכליכם.
> יואל ד ו: ובני יהודה ובני ירושלם מכרתם לבני היונים למען הרחיקם מעל גבולם.
> יואל ד ז: הנני מעירם מן המקום אשר מכרתם אתם שמה; והשבתי גמלכם בראשכם.
> יואל ד ח: ומכרתי את בניכם ואת בנותיכם ביד בני יהודה ומכרום לשבאים אל גוי רחוק:  כי יהוה דבר.
> יואל ד ט: קראו זאת בגוים קדשו מלחמה; העירו הגבורים יגשו יעלו כל אנשי המלחמה.
> יואל ד י: כתו אתיכם לחרבות ומזמרתיכם לרמחים; החלש יאמר גבור אני.
> יואל ד יא: עושו ובאו כל הגוים מסביב ונקבצו; שמה הנחת יהוה גבוריך.
> יואל ד יב: יעורו ויעלו הגוים אל עמק יהושפט:  כי שם אשב לשפט את כל הגוים מסביב.
> יואל ד יג: שלחו מגל כי בשל קציר; באו רדו כי מלאה גת השיקו היקבים כי רבה רעתם.
> יואל ד יד: המונים המונים בעמק החרוץ:  כי קרוב יום יהוה בעמק החרוץ.
> יואל ד טו: שמש וירח קדרו; וכוכבים אספו נגהם.
> יואל ד טז: ויהוה מציון ישאג ומירושלם יתן קולו ורעשו שמים וארץ; ויהוה מחסה לעמו ומעוז לבני ישראל.
> יואל ד יז: וידעתם כי אני יהוה אלהיכם שכן בציון הר קדשי; והיתה ירושלם קדש וזרים לא יעברו בה עוד.
> יואל ד יח: והיה ביום ההוא יטפו ההרים עסיס והגבעות תלכנה חלב וכל אפיקי יהודה ילכו מים; ומעין מבית יהוה יצא והשקה את נחל השטים.
> יואל ד יט: מצרים לשממה תהיה ואדום למדבר שממה תהיה; מחמס בני יהודה אשר שפכו דם נקיא בארצם.
> יואל ד כ: ויהודה לעולם תשב; וירושלם לדור ודור.
> יואל ד כא: ונקיתי דמם לא נקיתי; ויהוה שכן בציון.
