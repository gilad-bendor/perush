> עמוס א א: דברי עמוס אשר היה בנקדים מתקוע:  אשר חזה על ישראל בימי עזיה מלך יהודה ובימי ירבעם בן יואש מלך ישראל שנתים לפני הרעש.
> עמוס א ב: ויאמר יהוה מציון ישאג ומירושלם יתן קולו; ואבלו נאות הרעים ויבש ראש הכרמל.
> עמוס א ג: כה אמר יהוה על שלשה פשעי דמשק ועל ארבעה לא אשיבנו:  על דושם בחרצות הברזל את הגלעד.
> עמוס א ד: ושלחתי אש בבית חזאל; ואכלה ארמנות בן הדד.
> עמוס א ה: ושברתי בריח דמשק והכרתי יושב מבקעת און ותומך שבט מבית עדן; וגלו עם ארם קירה אמר יהוה.
> עמוס א ו: כה אמר יהוה על שלשה פשעי עזה ועל ארבעה לא אשיבנו:  על הגלותם גלות שלמה להסגיר לאדום.
> עמוס א ז: ושלחתי אש בחומת עזה; ואכלה ארמנתיה.
> עמוס א ח: והכרתי יושב מאשדוד ותומך שבט מאשקלון; והשיבותי ידי על עקרון ואבדו שארית פלשתים אמר אדני יהוה.
> עמוס א ט: כה אמר יהוה על שלשה פשעי צר ועל ארבעה לא אשיבנו:  על הסגירם גלות שלמה לאדום ולא זכרו ברית אחים.
> עמוס א י: ושלחתי אש בחומת צר; ואכלה ארמנותיה.
> עמוס א יא: כה אמר יהוה על שלשה פשעי אדום ועל ארבעה לא אשיבנו:  על רדפו בחרב אחיו ושחת רחמיו ויטרף לעד אפו ועברתו שמרה נצח.
> עמוס א יב: ושלחתי אש בתימן; ואכלה ארמנות בצרה.
> עמוס א יג: כה אמר יהוה על שלשה פשעי בני עמון ועל ארבעה לא אשיבנו:  על בקעם הרות הגלעד למען הרחיב את גבולם.
> עמוס א יד: והצתי אש בחומת רבה ואכלה ארמנותיה; בתרועה ביום מלחמה בסער ביום סופה.
> עמוס א טו: והלך מלכם בגולה; הוא ושריו יחדו אמר יהוה.
> עמוס ב א: כה אמר יהוה על שלשה פשעי מואב ועל ארבעה לא אשיבנו:  על שרפו עצמות מלך אדום לשיד.
> עמוס ב ב: ושלחתי אש במואב ואכלה ארמנות הקריות; ומת בשאון מואב בתרועה בקול שופר.
> עמוס ב ג: והכרתי שופט מקרבה; וכל שריה אהרוג עמו אמר יהוה.
> עמוס ב ד: כה אמר יהוה על שלשה פשעי יהודה ועל ארבעה לא אשיבנו:  על מאסם את תורת יהוה וחקיו לא שמרו ויתעום כזביהם אשר הלכו אבותם אחריהם.
> עמוס ב ה: ושלחתי אש ביהודה; ואכלה ארמנות ירושלם.
> עמוס ב ו: כה אמר יהוה על שלשה פשעי ישראל ועל ארבעה לא אשיבנו:  על מכרם בכסף צדיק ואביון בעבור נעלים.
> עמוס ב ז: השאפים על עפר ארץ בראש דלים ודרך ענוים יטו; ואיש ואביו ילכו אל הנערה למען חלל את שם קדשי.
> עמוס ב ח: ועל בגדים חבלים יטו אצל כל מזבח; ויין ענושים ישתו בית אלהיהם.
> עמוס ב ט: ואנכי השמדתי את האמרי מפניהם אשר כגבה ארזים גבהו וחסן הוא כאלונים; ואשמיד פריו ממעל ושרשיו מתחת.
> עמוס ב י: ואנכי העליתי אתכם מארץ מצרים; ואולך אתכם במדבר ארבעים שנה לרשת את ארץ האמרי.
> עמוס ב יא: ואקים מבניכם לנביאים ומבחוריכם לנזרים; האף אין זאת בני ישראל נאם יהוה.
> עמוס ב יב: ותשקו את הנזרים יין; ועל הנביאים צויתם לאמר לא תנבאו.
> עמוס ב יג: הנה אנכי מעיק תחתיכם כאשר תעיק העגלה המלאה לה עמיר.
> עמוס ב יד: ואבד מנוס מקל וחזק לא יאמץ כחו; וגבור לא ימלט נפשו.
> עמוס ב טו: ותפש הקשת לא יעמד וקל ברגליו לא ימלט; ורכב הסוס לא ימלט נפשו.
> עמוס ב טז: ואמיץ לבו בגבורים ערום ינוס ביום ההוא נאם יהוה.
> עמוס ג א: שמעו את הדבר הזה אשר דבר יהוה עליכם בני ישראל:  על כל המשפחה אשר העליתי מארץ מצרים לאמר.
> עמוס ג ב: רק אתכם ידעתי מכל משפחות האדמה; על כן אפקד עליכם את כל עונתיכם.
> עמוס ג ג: הילכו שנים יחדו בלתי אם נועדו.
> עמוס ג ד: הישאג אריה ביער וטרף אין לו; היתן כפיר קולו ממענתו בלתי אם לכד.
> עמוס ג ה: התפל צפור על פח הארץ ומוקש אין לה; היעלה פח מן האדמה ולכוד לא ילכוד.
> עמוס ג ו: אם יתקע שופר בעיר ועם לא יחרדו; אם תהיה רעה בעיר ויהוה לא עשה.
> עמוס ג ז: כי לא יעשה אדני יהוה דבר כי אם גלה סודו אל עבדיו הנביאים.
> עמוס ג ח: אריה שאג מי לא יירא; אדני יהוה דבר מי לא ינבא.
> עמוס ג ט: השמיעו על ארמנות באשדוד ועל ארמנות בארץ מצרים; ואמרו האספו על הרי שמרון וראו מהומת רבות בתוכה ועשוקים בקרבה.
> עמוס ג י: ולא ידעו עשות נכחה נאם יהוה; האוצרים חמס ושד בארמנותיהם.
> עמוס ג יא: לכן כה אמר אדני יהוה צר וסביב הארץ; והוריד ממך עזך ונבזו ארמנותיך.
> עמוס ג יב: כה אמר יהוה כאשר יציל הרעה מפי הארי שתי כרעים או בדל אזן כן ינצלו בני ישראל הישבים בשמרון בפאת מטה ובדמשק ערש.
> עמוס ג יג: שמעו והעידו בבית יעקב נאם אדני יהוה אלהי הצבאות.
> עמוס ג יד: כי ביום פקדי פשעי ישראל עליו:  ופקדתי על מזבחות בית אל ונגדעו קרנות המזבח ונפלו לארץ.
> עמוס ג טו: והכיתי בית החרף על בית הקיץ; ואבדו בתי השן וספו בתים רבים נאם יהוה.
> עמוס ד א: שמעו הדבר הזה פרות הבשן אשר בהר שמרון העשקות דלים הרצצות אביונים; האמרת לאדניהם הביאה ונשתה.
> עמוס ד ב: נשבע אדני יהוה בקדשו כי הנה ימים באים עליכם; ונשא אתכם בצנות ואחריתכן בסירות דוגה.
> עמוס ד ג: ופרצים תצאנה אשה נגדה; והשלכתנה ההרמונה נאם יהוה.
> עמוס ד ד: באו בית אל ופשעו הגלגל הרבו לפשע; והביאו לבקר זבחיכם לשלשת ימים מעשרתיכם.
> עמוס ד ה: וקטר מחמץ תודה וקראו נדבות השמיעו:  כי כן אהבתם בני ישראל נאם אדני יהוה.
> עמוס ד ו: וגם אני נתתי לכם נקיון שנים בכל עריכם וחסר לחם בכל מקומתיכם; ולא שבתם עדי נאם יהוה.
> עמוס ד ז: וגם אנכי מנעתי מכם את הגשם בעוד שלשה חדשים לקציר והמטרתי על עיר אחת ועל עיר אחת לא אמטיר; חלקה אחת תמטר וחלקה אשר לא תמטיר עליה תיבש.
> עמוס ד ח: ונעו שתים שלש ערים אל עיר אחת לשתות מים ולא ישבעו; ולא שבתם עדי נאם יהוה.
> עמוס ד ט: הכיתי אתכם בשדפון ובירקון הרבות גנותיכם וכרמיכם ותאניכם וזיתיכם יאכל הגזם; ולא שבתם עדי נאם יהוה.
> עמוס ד י: שלחתי בכם דבר בדרך מצרים הרגתי בחרב בחוריכם עם שבי סוסיכם; ואעלה באש מחניכם ובאפכם ולא שבתם עדי נאם יהוה.
> עמוס ד יא: הפכתי בכם כמהפכת אלהים את סדם ואת עמרה ותהיו כאוד מצל משרפה; ולא שבתם עדי נאם יהוה.
> עמוס ד יב: לכן כה אעשה לך ישראל:  עקב כי זאת אעשה לך הכון לקראת אלהיך ישראל.
> עמוס ד יג: כי הנה יוצר הרים וברא רוח ומגיד לאדם מה שחו עשה שחר עיפה ודרך על במתי ארץ יהוה אלהי צבאות שמו.
> עמוס ה א: שמעו את הדבר הזה אשר אנכי נשא עליכם קינה בית ישראל.
> עמוס ה ב: נפלה לא תוסיף קום בתולת ישראל; נטשה על אדמתה אין מקימה.
> עמוס ה ג: כי כה אמר אדני יהוה העיר היצאת אלף תשאיר מאה; והיוצאת מאה תשאיר עשרה לבית ישראל.
> עמוס ה ד: כי כה אמר יהוה לבית ישראל:  דרשוני וחיו.
> עמוס ה ה: ואל תדרשו בית אל והגלגל לא תבאו ובאר שבע לא תעברו:  כי הגלגל גלה יגלה ובית אל יהיה לאון.
> עמוס ה ו: דרשו את יהוה וחיו:  פן יצלח כאש בית יוסף ואכלה ואין מכבה לבית אל.
> עמוס ה ז: ההפכים ללענה משפט; וצדקה לארץ הניחו.
> עמוס ה ח: עשה כימה וכסיל והפך לבקר צלמות ויום לילה החשיך; הקורא למי הים וישפכם על פני הארץ יהוה שמו.
> עמוס ה ט: המבליג שד על עז; ושד על מבצר יבוא.
> עמוס ה י: שנאו בשער מוכיח; ודבר תמים יתעבו.
> עמוס ה יא: לכן יען בושסכם על דל ומשאת בר תקחו ממנו בתי גזית בניתם ולא תשבו בם; כרמי חמד נטעתם ולא תשתו את יינם.
> עמוס ה יב: כי ידעתי רבים פשעיכם ועצמים חטאתיכם; צררי צדיק לקחי כפר ואביונים בשער הטו.
> עמוס ה יג: לכן המשכיל בעת ההיא ידם:  כי עת רעה היא.
> עמוס ה יד: דרשו טוב ואל רע למען תחיו; ויהי כן יהוה אלהי צבאות אתכם כאשר אמרתם.
> עמוס ה טו: שנאו רע ואהבו טוב והציגו בשער משפט; אולי יחנן יהוה אלהי צבאות שארית יוסף.
> עמוס ה טז: לכן כה אמר יהוה אלהי צבאות אדני בכל רחבות מספד ובכל חוצות יאמרו הו הו; וקראו אכר אל אבל ומספד אל יודעי נהי.
> עמוס ה יז: ובכל כרמים מספד:  כי אעבר בקרבך אמר יהוה.
> עמוס ה יח: הוי המתאוים את יום יהוה:  למה זה לכם יום יהוה הוא חשך ולא אור.
> עמוס ה יט: כאשר ינוס איש מפני הארי ופגעו הדב; ובא הבית וסמך ידו על הקיר ונשכו הנחש.
> עמוס ה כ: הלא חשך יום יהוה ולא אור; ואפל ולא נגה לו.
> עמוס ה כא: שנאתי מאסתי חגיכם; ולא אריח בעצרתיכם.
> עמוס ה כב: כי אם תעלו לי עלות ומנחתיכם לא ארצה; ושלם מריאיכם לא אביט.
> עמוס ה כג: הסר מעלי המון שריך; וזמרת נבליך לא אשמע.
> עמוס ה כד: ויגל כמים משפט; וצדקה כנחל איתן.
> עמוס ה כה: הזבחים ומנחה הגשתם לי במדבר ארבעים שנה בית ישראל.
> עמוס ה כו: ונשאתם את סכות מלככם ואת כיון צלמיכם כוכב אלהיכם אשר עשיתם לכם.
> עמוס ה כז: והגליתי אתכם מהלאה לדמשק:  אמר יהוה אלהי צבאות שמו.
> עמוס ו א: הוי השאננים בציון והבטחים בהר שמרון; נקבי ראשית הגוים ובאו להם בית ישראל.
> עמוס ו ב: עברו כלנה וראו ולכו משם חמת רבה; ורדו גת פלשתים הטובים מן הממלכות האלה אם רב גבולם מגבלכם.
> עמוס ו ג: המנדים ליום רע; ותגשון שבת חמס.
> עמוס ו ד: השכבים על מטות שן וסרחים על ערשותם; ואכלים כרים מצאן ועגלים מתוך מרבק.
> עמוס ו ה: הפרטים על פי הנבל כדויד חשבו להם כלי שיר.
> עמוס ו ו: השתים במזרקי יין וראשית שמנים ימשחו; ולא נחלו על שבר יוסף.
> עמוס ו ז: לכן עתה יגלו בראש גלים; וסר מרזח סרוחים.
> עמוס ו ח: נשבע אדני יהוה בנפשו נאם יהוה אלהי צבאות מתאב אנכי את גאון יעקב וארמנתיו שנאתי; והסגרתי עיר ומלאה.
> עמוס ו ט: והיה אם יותרו עשרה אנשים בבית אחד ומתו.
> עמוס ו י: ונשאו דודו ומסרפו להוציא עצמים מן הבית ואמר לאשר בירכתי הבית העוד עמך ואמר אפס; ואמר הס כי לא להזכיר בשם יהוה.
> עמוס ו יא: כי הנה יהוה מצוה והכה הבית הגדול רסיסים; והבית הקטן בקעים.
> עמוס ו יב: הירצון בסלע סוסים אם יחרוש בבקרים:  כי הפכתם לראש משפט ופרי צדקה ללענה.
> עמוס ו יג: השמחים ללא דבר:  האמרים הלוא בחזקנו לקחנו לנו קרנים.
> עמוס ו יד: כי הנני מקים עליכם בית ישראל נאם יהוה אלהי הצבאות גוי; ולחצו אתכם מלבוא חמת עד נחל הערבה.
> עמוס ז א: כה הראני אדני יהוה והנה יוצר גבי בתחלת עלות הלקש; והנה לקש אחר גזי המלך.
> עמוס ז ב: והיה אם כלה לאכול את עשב הארץ ואמר אדני יהוה סלח נא מי יקום יעקב:  כי קטן הוא.
> עמוס ז ג: נחם יהוה על זאת:  לא תהיה אמר יהוה.
> עמוס ז ד: כה הראני אדני יהוה והנה קרא לרב באש אדני יהוה; ותאכל את תהום רבה ואכלה את החלק.
> עמוס ז ה: ואמר אדני יהוה חדל נא מי יקום יעקב:  כי קטן הוא.
> עמוס ז ו: נחם יהוה על זאת; גם היא לא תהיה אמר אדני יהוה.
> עמוס ז ז: כה הראני והנה אדני נצב על חומת אנך; ובידו אנך.
> עמוס ז ח: ויאמר יהוה אלי מה אתה ראה עמוס ואמר אנך; ויאמר אדני הנני שם אנך בקרב עמי ישראל לא אוסיף עוד עבור לו.
> עמוס ז ט: ונשמו במות ישחק ומקדשי ישראל יחרבו; וקמתי על בית ירבעם בחרב.
> עמוס ז י: וישלח אמציה כהן בית אל אל ירבעם מלך ישראל לאמר:  קשר עליך עמוס בקרב בית ישראל לא תוכל הארץ להכיל את כל דבריו.
> עמוס ז יא: כי כה אמר עמוס בחרב ימות ירבעם; וישראל גלה יגלה מעל אדמתו.
> עמוס ז יב: ויאמר אמציה אל עמוס חזה לך ברח לך אל ארץ יהודה; ואכל שם לחם ושם תנבא.
> עמוס ז יג: ובית אל לא תוסיף עוד להנבא:  כי מקדש מלך הוא ובית ממלכה הוא.
> עמוס ז יד: ויען עמוס ויאמר אל אמציה לא נביא אנכי ולא בן נביא אנכי:  כי בוקר אנכי ובולס שקמים.
> עמוס ז טו: ויקחני יהוה מאחרי הצאן; ויאמר אלי יהוה לך הנבא אל עמי ישראל.
> עמוס ז טז: ועתה שמע דבר יהוה:  אתה אמר לא תנבא על ישראל ולא תטיף על בית ישחק.
> עמוס ז יז: לכן כה אמר יהוה אשתך בעיר תזנה ובניך ובנתיך בחרב יפלו ואדמתך בחבל תחלק; ואתה על אדמה טמאה תמות וישראל גלה יגלה מעל אדמתו.
> עמוס ח א: כה הראני אדני יהוה; והנה כלוב קיץ.
> עמוס ח ב: ויאמר מה אתה ראה עמוס ואמר כלוב קיץ; ויאמר יהוה אלי בא הקץ אל עמי ישראל לא אוסיף עוד עבור לו.
> עמוס ח ג: והילילו שירות היכל ביום ההוא נאם אדני יהוה:  רב הפגר בכל מקום השליך הס.
> עמוס ח ד: שמעו זאת השאפים אביון; ולשבית ענוי (עניי) ארץ.
> עמוס ח ה: לאמר מתי יעבר החדש ונשבירה שבר והשבת ונפתחה בר להקטין איפה ולהגדיל שקל ולעות מאזני מרמה.
> עמוס ח ו: לקנות בכסף דלים ואביון בעבור נעלים; ומפל בר נשביר.
> עמוס ח ז: נשבע יהוה בגאון יעקב; אם אשכח לנצח כל מעשיהם.
> עמוס ח ח: העל זאת לא תרגז הארץ ואבל כל יושב בה; ועלתה כאר כלה ונגרשה ונשקה (ונשקעה) כיאור מצרים.
> עמוס ח ט: והיה ביום ההוא נאם אדני יהוה והבאתי השמש בצהרים; והחשכתי לארץ ביום אור.
> עמוס ח י: והפכתי חגיכם לאבל וכל שיריכם לקינה והעליתי על כל מתנים שק ועל כל ראש קרחה; ושמתיה כאבל יחיד ואחריתה כיום מר.
> עמוס ח יא: הנה ימים באים נאם אדני יהוה והשלחתי רעב בארץ:  לא רעב ללחם ולא צמא למים כי אם לשמע את דברי יהוה.
> עמוס ח יב: ונעו מים עד ים ומצפון ועד מזרח; ישוטטו לבקש את דבר יהוה ולא ימצאו.
> עמוס ח יג: ביום ההוא תתעלפנה הבתולת היפות והבחורים בצמא.
> עמוס ח יד: הנשבעים באשמת שמרון ואמרו חי אלהיך דן וחי דרך באר שבע; ונפלו ולא יקומו עוד.
> עמוס ט א: ראיתי את אדני נצב על המזבח ויאמר הך הכפתור וירעשו הספים ובצעם בראש כלם ואחריתם בחרב אהרג:  לא ינוס להם נס ולא ימלט להם פליט.
> עמוס ט ב: אם יחתרו בשאול משם ידי תקחם; ואם יעלו השמים משם אורידם.
> עמוס ט ג: ואם יחבאו בראש הכרמל משם אחפש ולקחתים; ואם יסתרו מנגד עיני בקרקע הים משם אצוה את הנחש ונשכם.
> עמוס ט ד: ואם ילכו בשבי לפני איביהם משם אצוה את החרב והרגתם; ושמתי עיני עליהם לרעה ולא לטובה.
> עמוס ט ה: ואדני יהוה הצבאות הנוגע בארץ ותמוג ואבלו כל יושבי בה; ועלתה כיאר כלה ושקעה כיאר מצרים.
> עמוס ט ו: הבונה בשמים מעלותו ואגדתו על ארץ יסדה; הקרא למי הים וישפכם על פני הארץ יהוה שמו.
> עמוס ט ז: הלוא כבני כשיים אתם לי בני ישראל נאם יהוה:  הלוא את ישראל העליתי מארץ מצרים ופלשתיים מכפתור וארם מקיר.
> עמוס ט ח: הנה עיני אדני יהוה בממלכה החטאה והשמדתי אתה מעל פני האדמה:  אפס כי לא השמיד אשמיד את בית יעקב נאם יהוה.
> עמוס ט ט: כי הנה אנכי מצוה והנעותי בכל הגוים את בית ישראל כאשר ינוע בכברה ולא יפול צרור ארץ.
> עמוס ט י: בחרב ימותו כל חטאי עמי:  האמרים לא תגיש ותקדים בעדינו הרעה.
> עמוס ט יא: ביום ההוא אקים את סכת דויד הנפלת; וגדרתי את פרציהן והרסתיו אקים ובניתיה כימי עולם.
> עמוס ט יב: למען יירשו את שארית אדום וכל הגוים אשר נקרא שמי עליהם:  נאם יהוה עשה זאת.
> עמוס ט יג: הנה ימים באים נאם יהוה ונגש חורש בקצר ודרך ענבים במשך הזרע; והטיפו ההרים עסיס וכל הגבעות תתמוגגנה.
> עמוס ט יד: ושבתי את שבות עמי ישראל ובנו ערים נשמות וישבו ונטעו כרמים ושתו את יינם; ועשו גנות ואכלו את פריהם.
> עמוס ט טו: ונטעתים על אדמתם; ולא ינתשו עוד מעל אדמתם אשר נתתי להם אמר יהוה אלהיך.
