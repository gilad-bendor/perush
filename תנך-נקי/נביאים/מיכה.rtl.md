> מיכה א א: דבר יהוה אשר היה אל מיכה המרשתי בימי יותם אחז יחזקיה מלכי יהודה אשר חזה על שמרון וירושלם.
> מיכה א ב: שמעו עמים כלם הקשיבי ארץ ומלאה; ויהי אדני יהוה בכם לעד אדני מהיכל קדשו.
> מיכה א ג: כי הנה יהוה יצא ממקומו; וירד ודרך על במותי (במתי) ארץ.
> מיכה א ד: ונמסו ההרים תחתיו והעמקים יתבקעו כדונג מפני האש כמים מגרים במורד.
> מיכה א ה: בפשע יעקב כל זאת ובחטאות בית ישראל; מי פשע יעקב הלוא שמרון ומי במות יהודה הלוא ירושלם.
> מיכה א ו: ושמתי שמרון לעי השדה למטעי כרם; והגרתי לגי אבניה ויסדיה אגלה.
> מיכה א ז: וכל פסיליה יכתו וכל אתנניה ישרפו באש וכל עצביה אשים שממה:  כי מאתנן זונה קבצה ועד אתנן זונה ישובו.
> מיכה א ח: על זאת אספדה ואילילה אילכה שילל (שולל) וערום; אעשה מספד כתנים ואבל כבנות יענה.
> מיכה א ט: כי אנושה מכותיה:  כי באה עד יהודה נגע עד שער עמי עד ירושלם.
> מיכה א י: בגת אל תגידו בכו אל תבכו; בבית לעפרה עפר התפלשתי (התפלשי).
> מיכה א יא: עברי לכם יושבת שפיר עריה בשת; לא יצאה יושבת צאנן מספד בית האצל יקח מכם עמדתו.
> מיכה א יב: כי חלה לטוב יושבת מרות:  כי ירד רע מאת יהוה לשער ירושלם.
> מיכה א יג: רתם המרכבה לרכש יושבת לכיש; ראשית חטאת היא לבת ציון כי בך נמצאו פשעי ישראל.
> מיכה א יד: לכן תתני שלוחים על מורשת גת; בתי אכזיב לאכזב למלכי ישראל.
> מיכה א טו: עד הירש אבי לך יושבת מרשה:  עד עדלם יבוא כבוד ישראל.
> מיכה א טז: קרחי וגזי על בני תענוגיך; הרחבי קרחתך כנשר כי גלו ממך.
> מיכה ב א: הוי חשבי און ופעלי רע על משכבותם; באור הבקר יעשוה כי יש לאל ידם.
> מיכה ב ב: וחמדו שדות וגזלו ובתים ונשאו; ועשקו גבר וביתו ואיש ונחלתו.
> מיכה ב ג: לכן כה אמר יהוה הנני חשב על המשפחה הזאת רעה:  אשר לא תמישו משם צוארתיכם ולא תלכו רומה כי עת רעה היא.
> מיכה ב ד: ביום ההוא ישא עליכם משל ונהה נהי נהיה אמר שדוד נשדנו חלק עמי ימיר; איך ימיש לי לשובב שדינו יחלק.
> מיכה ב ה: לכן לא יהיה לך משליך חבל בגורל בקהל יהוה.
> מיכה ב ו: אל תטפו יטיפון; לא יטפו לאלה לא יסג כלמות.
> מיכה ב ז: האמור בית יעקב הקצר רוח יהוה אם אלה מעלליו; הלוא דברי ייטיבו עם הישר הלך.
> מיכה ב ח: ואתמול עמי לאויב יקומם ממול שלמה אדר תפשטון; מעברים בטח שובי מלחמה.
> מיכה ב ט: נשי עמי תגרשון מבית תענגיה; מעל עלליה תקחו הדרי לעולם.
> מיכה ב י: קומו ולכו כי לא זאת המנוחה; בעבור טמאה תחבל וחבל נמרץ.
> מיכה ב יא: לו איש הלך רוח ושקר כזב אטף לך ליין ולשכר; והיה מטיף העם הזה.
> מיכה ב יב: אסף אאסף יעקב כלך קבץ אקבץ שארית ישראל יחד אשימנו כצאן בצרה:  כעדר בתוך הדברו תהימנה מאדם.
> מיכה ב יג: עלה הפרץ לפניהם פרצו ויעברו שער ויצאו בו; ויעבר מלכם לפניהם ויהוה בראשם.
> מיכה ג א: ואמר שמעו נא ראשי יעקב וקציני בית ישראל:  הלוא לכם לדעת את המשפט.
> מיכה ג ב: שנאי טוב ואהבי רעה (רע); גזלי עורם מעליהם ושארם מעל עצמותם.
> מיכה ג ג: ואשר אכלו שאר עמי ועורם מעליהם הפשיטו ואת עצמתיהם פצחו; ופרשו כאשר בסיר וכבשר בתוך קלחת.
> מיכה ג ד: אז יזעקו אל יהוה ולא יענה אותם; ויסתר פניו מהם בעת ההיא כאשר הרעו מעלליהם.
> מיכה ג ה: כה אמר יהוה על הנביאים המתעים את עמי הנשכים בשניהם וקראו שלום ואשר לא יתן על פיהם וקדשו עליו מלחמה.
> מיכה ג ו: לכן לילה לכם מחזון וחשכה לכם מקסם; ובאה השמש על הנביאים וקדר עליהם היום.
> מיכה ג ז: ובשו החזים וחפרו הקסמים ועטו על שפם כלם:  כי אין מענה אלהים.
> מיכה ג ח: ואולם אנכי מלאתי כח את רוח יהוה ומשפט וגבורה להגיד ליעקב פשעו ולישראל חטאתו.
> מיכה ג ט: שמעו נא זאת ראשי בית יעקב וקציני בית ישראל המתעבים משפט ואת כל הישרה יעקשו.
> מיכה ג י: בנה ציון בדמים; וירושלם בעולה.
> מיכה ג יא: ראשיה בשחד ישפטו וכהניה במחיר יורו ונביאיה בכסף יקסמו; ועל יהוה ישענו לאמר הלוא יהוה בקרבנו לא תבוא עלינו רעה.
> מיכה ג יב: לכן בגללכם ציון שדה תחרש; וירושלם עיין תהיה והר הבית לבמות יער.
> מיכה ד א: והיה באחרית הימים יהיה הר בית יהוה נכון בראש ההרים ונשא הוא מגבעות; ונהרו עליו עמים.
> מיכה ד ב: והלכו גוים רבים ואמרו לכו ונעלה אל הר יהוה ואל בית אלהי יעקב ויורנו מדרכיו ונלכה בארחתיו:  כי מציון תצא תורה ודבר יהוה מירושלם.
> מיכה ד ג: ושפט בין עמים רבים והוכיח לגוים עצמים עד רחוק; וכתתו חרבתיהם לאתים וחניתתיהם למזמרות לא ישאו גוי אל גוי חרב ולא ילמדון עוד מלחמה.
> מיכה ד ד: וישבו איש תחת גפנו ותחת תאנתו ואין מחריד:  כי פי יהוה צבאות דבר.
> מיכה ד ה: כי כל העמים ילכו איש בשם אלהיו; ואנחנו נלך בשם יהוה אלהינו לעולם ועד.
> מיכה ד ו: ביום ההוא נאם יהוה אספה הצלעה והנדחה אקבצה; ואשר הרעתי.
> מיכה ד ז: ושמתי את הצלעה לשארית והנהלאה לגוי עצום; ומלך יהוה עליהם בהר ציון מעתה ועד עולם.
> מיכה ד ח: ואתה מגדל עדר עפל בת ציון עדיך תאתה; ובאה הממשלה הראשנה ממלכת לבת ירושלם.
> מיכה ד ט: עתה למה תריעי רע; המלך אין בך אם יועצך אבד כי החזיקך חיל כיולדה.
> מיכה ד י: חולי וגחי בת ציון כיולדה:  כי עתה תצאי מקריה ושכנת בשדה ובאת עד בבל שם תנצלי שם יגאלך יהוה מכף איביך.
> מיכה ד יא: ועתה נאספו עליך גוים רבים האמרים תחנף ותחז בציון עינינו.
> מיכה ד יב: והמה לא ידעו מחשבות יהוה ולא הבינו עצתו:  כי קבצם כעמיר גרנה.
> מיכה ד יג: קומי ודושי בת ציון כי קרנך אשים ברזל ופרסתיך אשים נחושה והדקות עמים רבים; והחרמתי ליהוה בצעם וחילם לאדון כל הארץ.
> מיכה ד יד: עתה תתגדדי בת גדוד מצור שם עלינו; בשבט יכו על הלחי את שפט ישראל.
> מיכה ה א: ואתה בית לחם אפרתה צעיר להיות באלפי יהודה ממך לי יצא להיות מושל בישראל; ומוצאתיו מקדם מימי עולם.
> מיכה ה ב: לכן יתנם עד עת יולדה ילדה; ויתר אחיו ישובון על בני ישראל.
> מיכה ה ג: ועמד ורעה בעז יהוה בגאון שם יהוה אלהיו; וישבו כי עתה יגדל עד אפסי ארץ.
> מיכה ה ד: והיה זה שלום; אשור כי יבוא בארצנו וכי ידרך בארמנותינו והקמנו עליו שבעה רעים ושמנה נסיכי אדם.
> מיכה ה ה: ורעו את ארץ אשור בחרב ואת ארץ נמרד בפתחיה; והציל מאשור כי יבוא בארצנו וכי ידרך בגבולנו.
> מיכה ה ו: והיה שארית יעקב בקרב עמים רבים כטל מאת יהוה כרביבים עלי עשב אשר לא יקוה לאיש ולא ייחל לבני אדם.
> מיכה ה ז: והיה שארית יעקב בגוים בקרב עמים רבים כאריה בבהמות יער ככפיר בעדרי צאן אשר אם עבר ורמס וטרף ואין מציל.
> מיכה ה ח: תרם ידך על צריך; וכל איביך יכרתו.
> מיכה ה ט: והיה ביום ההוא נאם יהוה והכרתי סוסיך מקרבך; והאבדתי מרכבתיך.
> מיכה ה י: והכרתי ערי ארצך; והרסתי כל מבצריך.
> מיכה ה יא: והכרתי כשפים מידך; ומעוננים לא יהיו לך.
> מיכה ה יב: והכרתי פסיליך ומצבותיך מקרבך; ולא תשתחוה עוד למעשה ידיך.
> מיכה ה יג: ונתשתי אשיריך מקרבך; והשמדתי עריך.
> מיכה ה יד: ועשיתי באף ובחמה נקם את הגוים:  אשר לא שמעו.
> מיכה ו א: שמעו נא את אשר יהוה אמר:  קום ריב את ההרים ותשמענה הגבעות קולך.
> מיכה ו ב: שמעו הרים את ריב יהוה והאתנים מוסדי ארץ:  כי ריב ליהוה עם עמו ועם ישראל יתוכח.
> מיכה ו ג: עמי מה עשיתי לך ומה הלאתיך:  ענה בי.
> מיכה ו ד: כי העלתיך מארץ מצרים ומבית עבדים פדיתיך; ואשלח לפניך את משה אהרן ומרים.
> מיכה ו ה: עמי זכר נא מה יעץ בלק מלך מואב ומה ענה אתו בלעם בן בעור מן השטים עד הגלגל למען דעת צדקות יהוה.
> מיכה ו ו: במה אקדם יהוה אכף לאלהי מרום; האקדמנו בעולות בעגלים בני שנה.
> מיכה ו ז: הירצה יהוה באלפי אילים ברבבות נחלי שמן; האתן בכורי פשעי פרי בטני חטאת נפשי.
> מיכה ו ח: הגיד לך אדם מה טוב; ומה יהוה דורש ממך כי אם עשות משפט ואהבת חסד והצנע לכת עם אלהיך.
> מיכה ו ט: קול יהוה לעיר יקרא ותושיה יראה שמך; שמעו מטה ומי יעדה.
> מיכה ו י: עוד האש בית רשע אצרות רשע; ואיפת רזון זעומה.
> מיכה ו יא: האזכה במאזני רשע; ובכיס אבני מרמה.
> מיכה ו יב: אשר עשיריה מלאו חמס וישביה דברו שקר; ולשונם רמיה בפיהם.
> מיכה ו יג: וגם אני החליתי הכותך השמם על חטאתך.
> מיכה ו יד: אתה תאכל ולא תשבע וישחך בקרבך; ותסג ולא תפליט ואשר תפלט לחרב אתן.
> מיכה ו טו: אתה תזרע ולא תקצור; אתה תדרך זית ולא תסוך שמן ותירוש ולא תשתה יין.
> מיכה ו טז: וישתמר חקות עמרי וכל מעשה בית אחאב ותלכו במעצותם למען תתי אתך לשמה וישביה לשרקה וחרפת עמי תשאו.
> מיכה ז א: אללי לי כי הייתי כאספי קיץ כעללת בציר:  אין אשכול לאכול בכורה אותה נפשי.
> מיכה ז ב: אבד חסיד מן הארץ וישר באדם אין:  כלם לדמים יארבו איש את אחיהו יצודו חרם.
> מיכה ז ג: על הרע כפים להיטיב השר שאל והשפט בשלום; והגדול דבר הות נפשו הוא ויעבתוה.
> מיכה ז ד: טובם כחדק ישר ממסוכה; יום מצפיך פקדתך באה עתה תהיה מבוכתם.
> מיכה ז ה: אל תאמינו ברע אל תבטחו באלוף; משכבת חיקך שמר פתחי פיך.
> מיכה ז ו: כי בן מנבל אב בת קמה באמה כלה בחמתה:  איבי איש אנשי ביתו.
> מיכה ז ז: ואני ביהוה אצפה אוחילה לאלהי ישעי:  ישמעני אלהי.
> מיכה ז ח: אל תשמחי איבתי לי כי נפלתי קמתי:  כי אשב בחשך יהוה אור לי.
> מיכה ז ט: זעף יהוה אשא כי חטאתי לו:  עד אשר יריב ריבי ועשה משפטי יוציאני לאור אראה בצדקתו.
> מיכה ז י: ותרא איבתי ותכסה בושה האמרה אלי איו יהוה אלהיך; עיני תראינה בה עתה תהיה למרמס כטיט חוצות.
> מיכה ז יא: יום לבנות גדריך; יום ההוא ירחק חק.
> מיכה ז יב: יום הוא ועדיך יבוא למני אשור וערי מצור; ולמני מצור ועד נהר וים מים והר ההר.
> מיכה ז יג: והיתה הארץ לשממה על ישביה מפרי מעלליהם.
> מיכה ז יד: רעה עמך בשבטך צאן נחלתך שכני לבדד יער בתוך כרמל; ירעו בשן וגלעד כימי עולם.
> מיכה ז טו: כימי צאתך מארץ מצרים אראנו נפלאות.
> מיכה ז טז: יראו גוים ויבשו מכל גבורתם; ישימו יד על פה אזניהם תחרשנה.
> מיכה ז יז: ילחכו עפר כנחש כזחלי ארץ ירגזו ממסגרתיהם; אל יהוה אלהינו יפחדו ויראו ממך.
> מיכה ז יח: מי אל כמוך נשא עון ועבר על פשע לשארית נחלתו:  לא החזיק לעד אפו כי חפץ חסד הוא.
> מיכה ז יט: ישוב ירחמנו יכבש עונתינו; ותשליך במצלות ים כל חטאותם.
> מיכה ז כ: תתן אמת ליעקב חסד לאברהם אשר נשבעת לאבתינו מימי קדם.
