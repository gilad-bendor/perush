> ישעיהו א א: חזון ישעיהו בן אמוץ אשר חזה על יהודה וירושלם בימי עזיהו יותם אחז יחזקיהו מלכי יהודה.
> ישעיהו א ב: שמעו שמים והאזיני ארץ כי יהוה דבר:  בנים גדלתי ורוממתי והם פשעו בי.
> ישעיהו א ג: ידע שור קנהו וחמור אבוס בעליו; ישראל לא ידע עמי לא התבונן.
> ישעיהו א ד: הוי גוי חטא עם כבד עון זרע מרעים בנים משחיתים; עזבו את יהוה נאצו את קדוש ישראל נזרו אחור.
> ישעיהו א ה: על מה תכו עוד תוסיפו סרה; כל ראש לחלי וכל לבב דוי.
> ישעיהו א ו: מכף רגל ועד ראש אין בו מתם פצע וחבורה ומכה טריה; לא זרו ולא חבשו ולא רככה בשמן.
> ישעיהו א ז: ארצכם שממה עריכם שרפות אש; אדמתכם לנגדכם זרים אכלים אתה ושממה כמהפכת זרים.
> ישעיהו א ח: ונותרה בת ציון כסכה בכרם; כמלונה במקשה כעיר נצורה.
> ישעיהו א ט: לולי יהוה צבאות הותיר לנו שריד כמעט כסדם היינו לעמרה דמינו.
> ישעיהו א י: שמעו דבר יהוה קציני סדם; האזינו תורת אלהינו עם עמרה.
> ישעיהו א יא: למה לי רב זבחיכם יאמר יהוה שבעתי עלות אילים וחלב מריאים; ודם פרים וכבשים ועתודים לא חפצתי.
> ישעיהו א יב: כי תבאו לראות פני מי בקש זאת מידכם רמס חצרי.
> ישעיהו א יג: לא תוסיפו הביא מנחת שוא קטרת תועבה היא לי; חדש ושבת קרא מקרא לא אוכל און ועצרה.
> ישעיהו א יד: חדשיכם ומועדיכם שנאה נפשי היו עלי לטרח; נלאיתי נשא.
> ישעיהו א טו: ובפרשכם כפיכם אעלים עיני מכם גם כי תרבו תפלה אינני שמע:  ידיכם דמים מלאו.
> ישעיהו א טז: רחצו הזכו הסירו רע מעלליכם מנגד עיני:  חדלו הרע.
> ישעיהו א יז: למדו היטב דרשו משפט אשרו חמוץ; שפטו יתום ריבו אלמנה.
> ישעיהו א יח: לכו נא ונוכחה יאמר יהוה; אם יהיו חטאיכם כשנים כשלג ילבינו אם יאדימו כתולע כצמר יהיו.
> ישעיהו א יט: אם תאבו ושמעתם טוב הארץ תאכלו.
> ישעיהו א כ: ואם תמאנו ומריתם חרב תאכלו כי פי יהוה דבר.
> ישעיהו א כא: איכה היתה לזונה קריה נאמנה; מלאתי משפט צדק ילין בה ועתה מרצחים.
> ישעיהו א כב: כספך היה לסיגים; סבאך מהול במים.
> ישעיהו א כג: שריך סוררים וחברי גנבים כלו אהב שחד ורדף שלמנים; יתום לא ישפטו וריב אלמנה לא יבוא אליהם.
> ישעיהו א כד: לכן נאם האדון יהוה צבאות אביר ישראל:  הוי אנחם מצרי ואנקמה מאויבי.
> ישעיהו א כה: ואשיבה ידי עליך ואצרף כבר סיגיך; ואסירה כל בדיליך.
> ישעיהו א כו: ואשיבה שפטיך כבראשנה ויעציך כבתחלה; אחרי כן יקרא לך עיר הצדק קריה נאמנה.
> ישעיהו א כז: ציון במשפט תפדה; ושביה בצדקה.
> ישעיהו א כח: ושבר פשעים וחטאים יחדו; ועזבי יהוה יכלו.
> ישעיהו א כט: כי יבשו מאילים אשר חמדתם; ותחפרו מהגנות אשר בחרתם.
> ישעיהו א ל: כי תהיו כאלה נבלת עלה; וכגנה אשר מים אין לה.
> ישעיהו א לא: והיה החסן לנערת ופעלו לניצוץ; ובערו שניהם יחדו ואין מכבה.
> ישעיהו ב א: הדבר אשר חזה ישעיהו בן אמוץ על יהודה וירושלם.
> ישעיהו ב ב: והיה באחרית הימים נכון יהיה הר בית יהוה בראש ההרים ונשא מגבעות; ונהרו אליו כל הגוים.
> ישעיהו ב ג: והלכו עמים רבים ואמרו לכו ונעלה אל הר יהוה אל בית אלהי יעקב וירנו מדרכיו ונלכה בארחתיו:  כי מציון תצא תורה ודבר יהוה מירושלם.
> ישעיהו ב ד: ושפט בין הגוים והוכיח לעמים רבים; וכתתו חרבותם לאתים וחניתותיהם למזמרות לא ישא גוי אל גוי חרב ולא ילמדו עוד מלחמה.
> ישעיהו ב ה: בית יעקב לכו ונלכה באור יהוה.
> ישעיהו ב ו: כי נטשתה עמך בית יעקב כי מלאו מקדם ועננים כפלשתים; ובילדי נכרים ישפיקו.
> ישעיהו ב ז: ותמלא ארצו כסף וזהב ואין קצה לאצרתיו; ותמלא ארצו סוסים ואין קצה למרכבתיו.
> ישעיהו ב ח: ותמלא ארצו אלילים:  למעשה ידיו ישתחוו לאשר עשו אצבעתיו.
> ישעיהו ב ט: וישח אדם וישפל איש; ואל תשא להם.
> ישעיהו ב י: בוא בצור והטמן בעפר מפני פחד יהוה ומהדר גאנו.
> ישעיהו ב יא: עיני גבהות אדם שפל ושח רום אנשים; ונשגב יהוה לבדו ביום ההוא.
> ישעיהו ב יב: כי יום ליהוה צבאות על כל גאה ורם; ועל כל נשא ושפל.
> ישעיהו ב יג: ועל כל ארזי הלבנון הרמים והנשאים; ועל כל אלוני הבשן.
> ישעיהו ב יד: ועל כל ההרים הרמים; ועל כל הגבעות הנשאות.
> ישעיהו ב טו: ועל כל מגדל גבה; ועל כל חומה בצורה.
> ישעיהו ב טז: ועל כל אניות תרשיש; ועל כל שכיות החמדה.
> ישעיהו ב יז: ושח גבהות האדם ושפל רום אנשים; ונשגב יהוה לבדו ביום ההוא.
> ישעיהו ב יח: והאלילים כליל יחלף.
> ישעיהו ב יט: ובאו במערות צרים ובמחלות עפר מפני פחד יהוה ומהדר גאונו בקומו לערץ הארץ.
> ישעיהו ב כ: ביום ההוא ישליך האדם את אלילי כספו ואת אלילי זהבו אשר עשו לו להשתחות לחפר פרות ולעטלפים.
> ישעיהו ב כא: לבוא בנקרות הצרים ובסעפי הסלעים מפני פחד יהוה ומהדר גאונו בקומו לערץ הארץ.
> ישעיהו ב כב: חדלו לכם מן האדם אשר נשמה באפו:  כי במה נחשב הוא.
> ישעיהו ג א: כי הנה האדון יהוה צבאות מסיר מירושלם ומיהודה משען ומשענה:  כל משען לחם וכל משען מים.
> ישעיהו ג ב: גבור ואיש מלחמה; שופט ונביא וקסם וזקן.
> ישעיהו ג ג: שר חמשים ונשוא פנים; ויועץ וחכם חרשים ונבון לחש.
> ישעיהו ג ד: ונתתי נערים שריהם; ותעלולים ימשלו בם.
> ישעיהו ג ה: ונגש העם איש באיש ואיש ברעהו; ירהבו הנער בזקן והנקלה בנכבד.
> ישעיהו ג ו: כי יתפש איש באחיו בית אביו שמלה לכה קצין תהיה לנו; והמכשלה הזאת תחת ידך.
> ישעיהו ג ז: ישא ביום ההוא לאמר לא אהיה חבש ובביתי אין לחם ואין שמלה; לא תשימני קצין עם.
> ישעיהו ג ח: כי כשלה ירושלם ויהודה נפל:  כי לשונם ומעלליהם אל יהוה למרות עני כבודו.
> ישעיהו ג ט: הכרת פניהם ענתה בם וחטאתם כסדם הגידו לא כחדו; אוי לנפשם כי גמלו להם רעה.
> ישעיהו ג י: אמרו צדיק כי טוב:  כי פרי מעלליהם יאכלו.
> ישעיהו ג יא: אוי לרשע רע:  כי גמול ידיו יעשה לו.
> ישעיהו ג יב: עמי נגשיו מעולל ונשים משלו בו; עמי מאשריך מתעים ודרך ארחתיך בלעו.
> ישעיהו ג יג: נצב לריב יהוה; ועמד לדין עמים.
> ישעיהו ג יד: יהוה במשפט יבוא עם זקני עמו ושריו; ואתם בערתם הכרם גזלת העני בבתיכם.
> ישעיהו ג טו: מלכם (מה לכם) תדכאו עמי ופני עניים תטחנו:  נאם אדני יהוה צבאות.
> ישעיהו ג טז: ויאמר יהוה יען כי גבהו בנות ציון ותלכנה נטוות (נטויות) גרון ומשקרות עינים; הלוך וטפף תלכנה וברגליהם תעכסנה.
> ישעיהו ג יז: ושפח אדני קדקד בנות ציון; ויהוה פתהן יערה.
> ישעיהו ג יח: ביום ההוא יסיר אדני את תפארת העכסים והשביסים והשהרנים.
> ישעיהו ג יט: הנטפות והשירות והרעלות.
> ישעיהו ג כ: הפארים והצעדות והקשרים ובתי הנפש והלחשים.
> ישעיהו ג כא: הטבעות ונזמי האף.
> ישעיהו ג כב: המחלצות והמעטפות והמטפחות והחריטים.
> ישעיהו ג כג: והגלינים והסדינים והצניפות והרדידים.
> ישעיהו ג כד: והיה תחת בשם מק יהיה ותחת חגורה נקפה ותחת מעשה מקשה קרחה ותחת פתיגיל מחגרת שק:  כי תחת יפי.
> ישעיהו ג כה: מתיך בחרב יפלו; וגבורתך במלחמה.
> ישעיהו ג כו: ואנו ואבלו פתחיה; ונקתה לארץ תשב.
> ישעיהו ד א: והחזיקו שבע נשים באיש אחד ביום ההוא לאמר לחמנו נאכל ושמלתנו נלבש:  רק יקרא שמך עלינו אסף חרפתנו.
> ישעיהו ד ב: ביום ההוא יהיה צמח יהוה לצבי ולכבוד; ופרי הארץ לגאון ולתפארת לפליטת ישראל.
> ישעיהו ד ג: והיה הנשאר בציון והנותר בירושלם קדוש יאמר לו:  כל הכתוב לחיים בירושלם.
> ישעיהו ד ד: אם רחץ אדני את צאת בנות ציון ואת דמי ירושלם ידיח מקרבה ברוח משפט וברוח בער.
> ישעיהו ד ה: וברא יהוה על כל מכון הר ציון ועל מקראה ענן יומם ועשן ונגה אש להבה לילה:  כי על כל כבוד חפה.
> ישעיהו ד ו: וסכה תהיה לצל יומם מחרב; ולמחסה ולמסתור מזרם וממטר.
> ישעיהו ה א: אשירה נא לידידי שירת דודי לכרמו:  כרם היה לידידי בקרן בן שמן.
> ישעיהו ה ב: ויעזקהו ויסקלהו ויטעהו שרק ויבן מגדל בתוכו וגם יקב חצב בו; ויקו לעשות ענבים ויעש באשים.
> ישעיהו ה ג: ועתה יושב ירושלם ואיש יהודה שפטו נא ביני ובין כרמי.
> ישעיהו ה ד: מה לעשות עוד לכרמי ולא עשיתי בו:  מדוע קויתי לעשות ענבים ויעש באשים.
> ישעיהו ה ה: ועתה אודיעה נא אתכם את אשר אני עשה לכרמי:  הסר משוכתו והיה לבער פרץ גדרו והיה למרמס.
> ישעיהו ה ו: ואשיתהו בתה לא יזמר ולא יעדר ועלה שמיר ושית; ועל העבים אצוה מהמטיר עליו מטר.
> ישעיהו ה ז: כי כרם יהוה צבאות בית ישראל ואיש יהודה נטע שעשועיו; ויקו למשפט והנה משפח לצדקה והנה צעקה.
> ישעיהו ה ח: הוי מגיעי בית בבית שדה בשדה יקריבו:  עד אפס מקום והושבתם לבדכם בקרב הארץ.
> ישעיהו ה ט: באזני יהוה צבאות:  אם לא בתים רבים לשמה יהיו גדלים וטובים מאין יושב.
> ישעיהו ה י: כי עשרת צמדי כרם יעשו בת אחת; וזרע חמר יעשה איפה.
> ישעיהו ה יא: הוי משכימי בבקר שכר ירדפו; מאחרי בנשף יין ידליקם.
> ישעיהו ה יב: והיה כנור ונבל תף וחליל ויין משתיהם; ואת פעל יהוה לא יביטו ומעשה ידיו לא ראו.
> ישעיהו ה יג: לכן גלה עמי מבלי דעת; וכבודו מתי רעב והמונו צחה צמא.
> ישעיהו ה יד: לכן הרחיבה שאול נפשה ופערה פיה לבלי חק; וירד הדרה והמונה ושאונה ועלז בה.
> ישעיהו ה טו: וישח אדם וישפל איש; ועיני גבהים תשפלנה.
> ישעיהו ה טז: ויגבה יהוה צבאות במשפט; והאל הקדוש נקדש בצדקה.
> ישעיהו ה יז: ורעו כבשים כדברם; וחרבות מחים גרים יאכלו.
> ישעיהו ה יח: הוי משכי העון בחבלי השוא; וכעבות העגלה חטאה.
> ישעיהו ה יט: האמרים ימהר יחישה מעשהו למען נראה; ותקרב ותבואה עצת קדוש ישראל ונדעה.
> ישעיהו ה כ: הוי האמרים לרע טוב ולטוב רע:  שמים חשך לאור ואור לחשך שמים מר למתוק ומתוק למר.
> ישעיהו ה כא: הוי חכמים בעיניהם; ונגד פניהם נבנים.
> ישעיהו ה כב: הוי גבורים לשתות יין; ואנשי חיל למסך שכר.
> ישעיהו ה כג: מצדיקי רשע עקב שחד; וצדקת צדיקים יסירו ממנו.
> ישעיהו ה כד: לכן כאכל קש לשון אש וחשש להבה ירפה שרשם כמק יהיה ופרחם כאבק יעלה:  כי מאסו את תורת יהוה צבאות ואת אמרת קדוש ישראל נאצו.
> ישעיהו ה כה: על כן חרה אף יהוה בעמו ויט ידו עליו ויכהו וירגזו ההרים ותהי נבלתם כסוחה בקרב חוצות; בכל זאת לא שב אפו ועוד ידו נטויה.
> ישעיהו ה כו: ונשא נס לגוים מרחוק ושרק לו מקצה הארץ; והנה מהרה קל יבוא.
> ישעיהו ה כז: אין עיף ואין כושל בו לא ינום ולא יישן; ולא נפתח אזור חלציו ולא נתק שרוך נעליו.
> ישעיהו ה כח: אשר חציו שנונים וכל קשתתיו דרכות; פרסות סוסיו כצר נחשבו וגלגליו כסופה.
> ישעיהו ה כט: שאגה לו כלביא; ושאג (ישאג) ככפירים וינהם ויאחז טרף ויפליט ואין מציל.
> ישעיהו ה ל: וינהם עליו ביום ההוא כנהמת ים; ונבט לארץ והנה חשך צר ואור חשך בעריפיה.
> ישעיהו ו א: בשנת מות המלך עזיהו ואראה את אדני ישב על כסא רם ונשא; ושוליו מלאים את ההיכל.
> ישעיהו ו ב: שרפים עמדים ממעל לו שש כנפים שש כנפים לאחד:  בשתים יכסה פניו ובשתים יכסה רגליו ובשתים יעופף.
> ישעיהו ו ג: וקרא זה אל זה ואמר קדוש קדוש קדוש יהוה צבאות; מלא כל הארץ כבודו.
> ישעיהו ו ד: וינעו אמות הספים מקול הקורא; והבית ימלא עשן.
> ישעיהו ו ה: ואמר אוי לי כי נדמיתי כי איש טמא שפתים אנכי ובתוך עם טמא שפתים אנכי יושב:  כי את המלך יהוה צבאות ראו עיני.
> ישעיהו ו ו: ויעף אלי אחד מן השרפים ובידו רצפה; במלקחים לקח מעל המזבח.
> ישעיהו ו ז: ויגע על פי ויאמר הנה נגע זה על שפתיך; וסר עונך וחטאתך תכפר.
> ישעיהו ו ח: ואשמע את קול אדני אמר את מי אשלח ומי ילך לנו; ואמר הנני שלחני.
> ישעיהו ו ט: ויאמר לך ואמרת לעם הזה:  שמעו שמוע ואל תבינו וראו ראו ואל תדעו.
> ישעיהו ו י: השמן לב העם הזה ואזניו הכבד ועיניו השע:  פן יראה בעיניו ובאזניו ישמע ולבבו יבין ושב ורפא לו.
> ישעיהו ו יא: ואמר עד מתי אדני; ויאמר עד אשר אם שאו ערים מאין יושב ובתים מאין אדם והאדמה תשאה שממה.
> ישעיהו ו יב: ורחק יהוה את האדם; ורבה העזובה בקרב הארץ.
> ישעיהו ו יג: ועוד בה עשריה ושבה והיתה לבער:  כאלה וכאלון אשר בשלכת מצבת בם זרע קדש מצבתה.
> ישעיהו ז א: ויהי בימי אחז בן יותם בן עזיהו מלך יהודה עלה רצין מלך ארם ופקח בן רמליהו מלך ישראל ירושלם למלחמה עליה; ולא יכל להלחם עליה.
> ישעיהו ז ב: ויגד לבית דוד לאמר נחה ארם על אפרים; וינע לבבו ולבב עמו כנוע עצי יער מפני רוח.
> ישעיהו ז ג: ויאמר יהוה אל ישעיהו צא נא לקראת אחז אתה ושאר ישוב בנך:  אל קצה תעלת הברכה העליונה אל מסלת שדה כובס.
> ישעיהו ז ד: ואמרת אליו השמר והשקט אל תירא ולבבך אל ירך משני זנבות האודים העשנים האלה בחרי אף רצין וארם ובן רמליהו.
> ישעיהו ז ה: יען כי יעץ עליך ארם רעה:  אפרים ובן רמליהו לאמר.
> ישעיהו ז ו: נעלה ביהודה ונקיצנה ונבקענה אלינו; ונמליך מלך בתוכה את בן טבאל.
> ישעיהו ז ז: כה אמר אדני יהוה:  לא תקום ולא תהיה.
> ישעיהו ז ח: כי ראש ארם דמשק וראש דמשק רצין; ובעוד ששים וחמש שנה יחת אפרים מעם.
> ישעיהו ז ט: וראש אפרים שמרון וראש שמרון בן רמליהו; אם לא תאמינו כי לא תאמנו.
> ישעיהו ז י: ויוסף יהוה דבר אל אחז לאמר.
> ישעיהו ז יא: שאל לך אות מעם יהוה אלהיך; העמק שאלה או הגבה למעלה.
> ישעיהו ז יב: ויאמר אחז:  לא אשאל ולא אנסה את יהוה.
> ישעיהו ז יג: ויאמר שמעו נא בית דוד:  המעט מכם הלאות אנשים כי תלאו גם את אלהי.
> ישעיהו ז יד: לכן יתן אדני הוא לכם אות:  הנה העלמה הרה וילדת בן וקראת שמו עמנו אל.
> ישעיהו ז טו: חמאה ודבש יאכל לדעתו מאוס ברע ובחור בטוב.
> ישעיהו ז טז: כי בטרם ידע הנער מאס ברע ובחר בטוב:  תעזב האדמה אשר אתה קץ מפני שני מלכיה.
> ישעיהו ז יז: יביא יהוה עליך ועל עמך ועל בית אביך ימים אשר לא באו למיום סור אפרים מעל יהודה:  את מלך אשור.
> ישעיהו ז יח: והיה ביום ההוא ישרק יהוה לזבוב אשר בקצה יארי מצרים; ולדבורה אשר בארץ אשור.
> ישעיהו ז יט: ובאו ונחו כלם בנחלי הבתות ובנקיקי הסלעים; ובכל הנעצוצים ובכל הנהללים.
> ישעיהו ז כ: ביום ההוא יגלח אדני בתער השכירה בעברי נהר במלך אשור את הראש ושער הרגלים; וגם את הזקן תספה.
> ישעיהו ז כא: והיה ביום ההוא; יחיה איש עגלת בקר ושתי צאן.
> ישעיהו ז כב: והיה מרב עשות חלב יאכל חמאה:  כי חמאה ודבש יאכל כל הנותר בקרב הארץ.
> ישעיהו ז כג: והיה ביום ההוא יהיה כל מקום אשר יהיה שם אלף גפן באלף כסף:  לשמיר ולשית יהיה.
> ישעיהו ז כד: בחצים ובקשת יבוא שמה:  כי שמיר ושית תהיה כל הארץ.
> ישעיהו ז כה: וכל ההרים אשר במעדר יעדרון לא תבוא שמה יראת שמיר ושית; והיה למשלח שור ולמרמס שה.
> ישעיהו ח א: ויאמר יהוה אלי קח לך גליון גדול; וכתב עליו בחרט אנוש למהר שלל חש בז.
> ישעיהו ח ב: ואעידה לי עדים נאמנים את אוריה הכהן ואת זכריהו בן יברכיהו.
> ישעיהו ח ג: ואקרב אל הנביאה ותהר ותלד בן;    ויאמר יהוה אלי קרא שמו מהר שלל חש בז.
> ישעיהו ח ד: כי בטרם ידע הנער קרא אבי ואמי ישא את חיל דמשק ואת שלל שמרון לפני מלך אשור.
> ישעיהו ח ה: ויסף יהוה דבר אלי עוד לאמר.
> ישעיהו ח ו: יען כי מאס העם הזה את מי השלח ההלכים לאט; ומשוש את רצין ובן רמליהו.
> ישעיהו ח ז: ולכן הנה אדני מעלה עליהם את מי הנהר העצומים והרבים את מלך אשור ואת כל כבודו; ועלה על כל אפיקיו והלך על כל גדותיו.
> ישעיהו ח ח: וחלף ביהודה שטף ועבר עד צואר יגיע; והיה מטות כנפיו מלא רחב ארצך עמנו אל.
> ישעיהו ח ט: רעו עמים וחתו והאזינו כל מרחקי ארץ; התאזרו וחתו התאזרו וחתו.
> ישעיהו ח י: עצו עצה ותפר; דברו דבר ולא יקום כי עמנו אל.
> ישעיהו ח יא: כי כה אמר יהוה אלי כחזקת היד; ויסרני מלכת בדרך העם הזה לאמר.
> ישעיהו ח יב: לא תאמרון קשר לכל אשר יאמר העם הזה קשר; ואת מוראו לא תיראו ולא תעריצו.
> ישעיהו ח יג: את יהוה צבאות אתו תקדישו; והוא מוראכם והוא מערצכם.
> ישעיהו ח יד: והיה למקדש; ולאבן נגף ולצור מכשול לשני בתי ישראל לפח ולמוקש ליושב ירושלם.
> ישעיהו ח טו: וכשלו בם רבים; ונפלו ונשברו ונוקשו ונלכדו.
> ישעיהו ח טז: צור תעודה; חתום תורה בלמדי.
> ישעיהו ח יז: וחכיתי ליהוה המסתיר פניו מבית יעקב; וקויתי לו.
> ישעיהו ח יח: הנה אנכי והילדים אשר נתן לי יהוה לאתות ולמופתים בישראל מעם יהוה צבאות השכן בהר ציון.
> ישעיהו ח יט: וכי יאמרו אליכם דרשו אל האבות ואל הידענים המצפצפים והמהגים:  הלוא עם אל אלהיו ידרש בעד החיים אל המתים.
> ישעיהו ח כ: לתורה ולתעודה; אם לא יאמרו כדבר הזה אשר אין לו שחר.
> ישעיהו ח כא: ועבר בה נקשה ורעב; והיה כי ירעב והתקצף וקלל במלכו ובאלהיו ופנה למעלה.
> ישעיהו ח כב: ואל ארץ יביט; והנה צרה וחשכה מעוף צוקה ואפלה מנדח.
> ישעיהו ח כג: כי לא מועף לאשר מוצק לה כעת הראשון הקל ארצה זבלון וארצה נפתלי והאחרון הכביד דרך הים עבר הירדן גליל הגוים.
> ישעיהו ט א: העם ההלכים בחשך ראו אור גדול:  ישבי בארץ צלמות אור נגה עליהם.
> ישעיהו ט ב: הרבית הגוי לא (לו) הגדלת השמחה; שמחו לפניך כשמחת בקציר כאשר יגילו בחלקם שלל.
> ישעיהו ט ג: כי את על סבלו ואת מטה שכמו שבט הנגש בו החתת כיום מדין.
> ישעיהו ט ד: כי כל סאון סאן ברעש ושמלה מגוללה בדמים; והיתה לשרפה מאכלת אש.
> ישעיהו ט ה: כי ילד ילד לנו בן נתן לנו ותהי המשרה על שכמו; ויקרא שמו פלא יועץ אל גבור אבי עד שר שלום.
> ישעיהו ט ו: לם רבה (למרבה) המשרה ולשלום אין קץ על כסא דוד ועל ממלכתו להכין אתה ולסעדה במשפט ובצדקה; מעתה ועד עולם קנאת יהוה צבאות תעשה זאת.
> ישעיהו ט ז: דבר שלח אדני ביעקב; ונפל בישראל.
> ישעיהו ט ח: וידעו העם כלו אפרים ויושב שמרון בגאוה ובגדל לבב לאמר.
> ישעיהו ט ט: לבנים נפלו וגזית נבנה; שקמים גדעו וארזים נחליף.
> ישעיהו ט י: וישגב יהוה את צרי רצין עליו; ואת איביו יסכסך.
> ישעיהו ט יא: ארם מקדם ופלשתים מאחור ויאכלו את ישראל בכל פה; בכל זאת לא שב אפו ועוד ידו נטויה.
> ישעיהו ט יב: והעם לא שב עד המכהו; ואת יהוה צבאות לא דרשו.
> ישעיהו ט יג: ויכרת יהוה מישראל ראש וזנב כפה ואגמון יום אחד.
> ישעיהו ט יד: זקן ונשוא פנים הוא הראש; ונביא מורה שקר הוא הזנב.
> ישעיהו ט טו: ויהיו מאשרי העם הזה מתעים; ומאשריו מבלעים.
> ישעיהו ט טז: על כן על בחוריו לא ישמח אדני ואת יתמיו ואת אלמנותיו לא ירחם כי כלו חנף ומרע וכל פה דבר נבלה; בכל זאת לא שב אפו ועוד ידו נטויה.
> ישעיהו ט יז: כי בערה כאש רשעה שמיר ושית תאכל; ותצת בסבכי היער ויתאבכו גאות עשן.
> ישעיהו ט יח: בעברת יהוה צבאות נעתם ארץ; ויהי העם כמאכלת אש איש אל אחיו לא יחמלו.
> ישעיהו ט יט: ויגזר על ימין ורעב ויאכל על שמאול ולא שבעו:  איש בשר זרעו יאכלו.
> ישעיהו ט כ: מנשה את אפרים ואפרים את מנשה יחדו המה על יהודה; בכל זאת לא שב אפו ועוד ידו נטויה.
> ישעיהו י א: הוי החקקים חקקי און; ומכתבים עמל כתבו.
> ישעיהו י ב: להטות מדין דלים ולגזל משפט עניי עמי להיות אלמנות שללם ואת יתומים יבזו.
> ישעיהו י ג: ומה תעשו ליום פקדה ולשואה ממרחק תבוא:  על מי תנוסו לעזרה ואנה תעזבו כבודכם.
> ישעיהו י ד: בלתי כרע תחת אסיר ותחת הרוגים יפלו; בכל זאת לא שב אפו ועוד ידו נטויה.
> ישעיהו י ה: הוי אשור שבט אפי; ומטה הוא בידם זעמי.
> ישעיהו י ו: בגוי חנף אשלחנו ועל עם עברתי אצונו לשלל שלל ולבז בז ולשימו (ולשומו) מרמס כחמר חוצות.
> ישעיהו י ז: והוא לא כן ידמה ולבבו לא כן יחשב:  כי להשמיד בלבבו ולהכרית גוים לא מעט.
> ישעיהו י ח: כי יאמר:  הלא שרי יחדו מלכים.
> ישעיהו י ט: הלא ככרכמיש כלנו:  אם לא כארפד חמת אם לא כדמשק שמרון.
> ישעיהו י י: כאשר מצאה ידי לממלכת האליל; ופסיליהם מירושלם ומשמרון.
> ישעיהו י יא: הלא כאשר עשיתי לשמרון ולאליליה:  כן אעשה לירושלם ולעצביה.
> ישעיהו י יב: והיה כי יבצע אדני את כל מעשהו בהר ציון ובירושלם אפקד על פרי גדל לבב מלך אשור ועל תפארת רום עיניו.
> ישעיהו י יג: כי אמר בכח ידי עשיתי ובחכמתי כי נבנותי; ואסיר גבולת עמים ועתידתיהם (ועתודתיהם) שושתי ואוריד כאביר יושבים.
> ישעיהו י יד: ותמצא כקן ידי לחיל העמים וכאסף ביצים עזבות כל הארץ אני אספתי; ולא היה נדד כנף ופצה פה ומצפצף.
> ישעיהו י טו: היתפאר הגרזן על החצב בו:  אם יתגדל המשור על מניפו כהניף שבט ואת מרימיו כהרים מטה לא עץ.
> ישעיהו י טז: לכן ישלח האדון יהוה צבאות במשמניו רזון; ותחת כבדו יקד יקד כיקוד אש.
> ישעיהו י יז: והיה אור ישראל לאש וקדושו ללהבה; ובערה ואכלה שיתו ושמירו ביום אחד.
> ישעיהו י יח: וכבוד יערו וכרמלו מנפש ועד בשר יכלה; והיה כמסס נסס.
> ישעיהו י יט: ושאר עץ יערו מספר יהיו; ונער יכתבם.
> ישעיהו י כ: והיה ביום ההוא לא יוסיף עוד שאר ישראל ופליטת בית יעקב להשען על מכהו; ונשען על יהוה קדוש ישראל באמת.
> ישעיהו י כא: שאר ישוב שאר יעקב אל אל גבור.
> ישעיהו י כב: כי אם יהיה עמך ישראל כחול הים שאר ישוב בו; כליון חרוץ שוטף צדקה.
> ישעיהו י כג: כי כלה ונחרצה אדני יהוה צבאות עשה בקרב כל הארץ.
> ישעיהו י כד: לכן כה אמר אדני יהוה צבאות אל תירא עמי ישב ציון מאשור; בשבט יככה ומטהו ישא עליך בדרך מצרים.
> ישעיהו י כה: כי עוד מעט מזער וכלה זעם ואפי על תבליתם.
> ישעיהו י כו: ועורר עליו יהוה צבאות שוט כמכת מדין בצור עורב; ומטהו על הים ונשאו בדרך מצרים.
> ישעיהו י כז: והיה ביום ההוא יסור סבלו מעל שכמך ועלו מעל צוארך; וחבל על מפני שמן.
> ישעיהו י כח: בא על עית עבר במגרון; למכמש יפקיד כליו.
> ישעיהו י כט: עברו מעברה גבע מלון לנו; חרדה הרמה גבעת שאול נסה.
> ישעיהו י ל: צהלי קולך בת גלים; הקשיבי לישה עניה ענתות.
> ישעיהו י לא: נדדה מדמנה; ישבי הגבים העיזו.
> ישעיהו י לב: עוד היום בנב לעמד; ינפף ידו הר בית (בת) ציון גבעת ירושלם.
> ישעיהו י לג: הנה האדון יהוה צבאות מסעף פארה במערצה; ורמי הקומה גדועים והגבהים ישפלו.
> ישעיהו י לד: ונקף סבכי היער בברזל; והלבנון באדיר יפול.
> ישעיהו יא א: ויצא חטר מגזע ישי; ונצר משרשיו יפרה.
> ישעיהו יא ב: ונחה עליו רוח יהוה רוח חכמה ובינה רוח עצה וגבורה רוח דעת ויראת יהוה.
> ישעיהו יא ג: והריחו ביראת יהוה; ולא למראה עיניו ישפוט ולא למשמע אזניו יוכיח.
> ישעיהו יא ד: ושפט בצדק דלים והוכיח במישור לענוי ארץ; והכה ארץ בשבט פיו וברוח שפתיו ימית רשע.
> ישעיהו יא ה: והיה צדק אזור מתניו; והאמונה אזור חלציו.
> ישעיהו יא ו: וגר זאב עם כבש ונמר עם גדי ירבץ; ועגל וכפיר ומריא יחדו ונער קטן נהג בם.
> ישעיהו יא ז: ופרה ודב תרעינה יחדו ירבצו ילדיהן; ואריה כבקר יאכל תבן.
> ישעיהו יא ח: ושעשע יונק על חר פתן; ועל מאורת צפעוני גמול ידו הדה.
> ישעיהו יא ט: לא ירעו ולא ישחיתו בכל הר קדשי:  כי מלאה הארץ דעה את יהוה כמים לים מכסים.
> ישעיהו יא י: והיה ביום ההוא שרש ישי אשר עמד לנס עמים אליו גוים ידרשו; והיתה מנחתו כבוד.
> ישעיהו יא יא: והיה ביום ההוא יוסיף אדני שנית ידו לקנות את שאר עמו אשר ישאר מאשור וממצרים ומפתרוס ומכוש ומעילם ומשנער ומחמת ומאיי הים.
> ישעיהו יא יב: ונשא נס לגוים ואסף נדחי ישראל; ונפצות יהודה יקבץ מארבע כנפות הארץ.
> ישעיהו יא יג: וסרה קנאת אפרים וצררי יהודה יכרתו:  אפרים לא יקנא את יהודה ויהודה לא יצר את אפרים.
> ישעיהו יא יד: ועפו בכתף פלשתים ימה יחדו יבזו את בני קדם; אדום ומואב משלוח ידם ובני עמון משמעתם.
> ישעיהו יא טו: והחרים יהוה את לשון ים מצרים והניף ידו על הנהר בעים רוחו; והכהו לשבעה נחלים והדריך בנעלים.
> ישעיהו יא טז: והיתה מסלה לשאר עמו אשר ישאר מאשור:  כאשר היתה לישראל ביום עלתו מארץ מצרים.
> ישעיהו יב א: ואמרת ביום ההוא אודך יהוה כי אנפת בי; ישב אפך ותנחמני.
> ישעיהו יב ב: הנה אל ישועתי אבטח ולא אפחד:  כי עזי וזמרת יה יהוה ויהי לי לישועה.
> ישעיהו יב ג: ושאבתם מים בששון ממעיני הישועה.
> ישעיהו יב ד: ואמרתם ביום ההוא הודו ליהוה קראו בשמו הודיעו בעמים עלילתיו; הזכירו כי נשגב שמו.
> ישעיהו יב ה: זמרו יהוה כי גאות עשה; מידעת (מודעת) זאת בכל הארץ.
> ישעיהו יב ו: צהלי ורני יושבת ציון:  כי גדול בקרבך קדוש ישראל.
> ישעיהו יג א: משא בבל אשר חזה ישעיהו בן אמוץ.
> ישעיהו יג ב: על הר נשפה שאו נס הרימו קול להם; הניפו יד ויבאו פתחי נדיבים.
> ישעיהו יג ג: אני צויתי למקדשי; גם קראתי גבורי לאפי עליזי גאותי.
> ישעיהו יג ד: קול המון בהרים דמות עם רב; קול שאון ממלכות גוים נאספים יהוה צבאות מפקד צבא מלחמה.
> ישעיהו יג ה: באים מארץ מרחק מקצה השמים; יהוה וכלי זעמו לחבל כל הארץ.
> ישעיהו יג ו: הילילו כי קרוב יום יהוה; כשד משדי יבוא.
> ישעיהו יג ז: על כן כל ידים תרפינה; וכל לבב אנוש ימס.
> ישעיהו יג ח: ונבהלו צירים וחבלים יאחזון כיולדה יחילון; איש אל רעהו יתמהו פני להבים פניהם.
> ישעיהו יג ט: הנה יום יהוה בא אכזרי ועברה וחרון אף לשום הארץ לשמה וחטאיה ישמיד ממנה.
> ישעיהו יג י: כי כוכבי השמים וכסיליהם לא יהלו אורם; חשך השמש בצאתו וירח לא יגיה אורו.
> ישעיהו יג יא: ופקדתי על תבל רעה ועל רשעים עונם; והשבתי גאון זדים וגאות עריצים אשפיל.
> ישעיהו יג יב: אוקיר אנוש מפז; ואדם מכתם אופיר.
> ישעיהו יג יג: על כן שמים ארגיז ותרעש הארץ ממקומה בעברת יהוה צבאות וביום חרון אפו.
> ישעיהו יג יד: והיה כצבי מדח וכצאן ואין מקבץ:  איש אל עמו יפנו ואיש אל ארצו ינוסו.
> ישעיהו יג טו: כל הנמצא ידקר; וכל הנספה יפול בחרב.
> ישעיהו יג טז: ועלליהם ירטשו לעיניהם; ישסו בתיהם ונשיהם תשגלנה (תשכבנה).
> ישעיהו יג יז: הנני מעיר עליהם את מדי אשר כסף לא יחשבו וזהב לא יחפצו בו.
> ישעיהו יג יח: וקשתות נערים תרטשנה:  ופרי בטן לא ירחמו על בנים לא תחוס עינם.
> ישעיהו יג יט: והיתה בבל צבי ממלכות תפארת גאון כשדים כמהפכת אלהים את סדם ואת עמרה.
> ישעיהו יג כ: לא תשב לנצח ולא תשכן עד דור ודור; ולא יהל שם ערבי ורעים לא ירבצו שם.
> ישעיהו יג כא: ורבצו שם ציים ומלאו בתיהם אחים; ושכנו שם בנות יענה ושעירים ירקדו שם.
> ישעיהו יג כב: וענה איים באלמנותיו ותנים בהיכלי ענג; וקרוב לבוא עתה וימיה לא ימשכו.
> ישעיהו יד א: כי ירחם יהוה את יעקב ובחר עוד בישראל והניחם על אדמתם; ונלוה הגר עליהם ונספחו על בית יעקב.
> ישעיהו יד ב: ולקחום עמים והביאום אל מקומם והתנחלום בית ישראל על אדמת יהוה לעבדים ולשפחות; והיו שבים לשביהם ורדו בנגשיהם.
> ישעיהו יד ג: והיה ביום הניח יהוה לך מעצבך ומרגזך ומן העבדה הקשה אשר עבד בך.
> ישעיהו יד ד: ונשאת המשל הזה על מלך בבל ואמרת:  איך שבת נגש שבתה מדהבה.
> ישעיהו יד ה: שבר יהוה מטה רשעים שבט משלים.
> ישעיהו יד ו: מכה עמים בעברה מכת בלתי סרה; רדה באף גוים מרדף בלי חשך.
> ישעיהו יד ז: נחה שקטה כל הארץ; פצחו רנה.
> ישעיהו יד ח: גם ברושים שמחו לך ארזי לבנון; מאז שכבת לא יעלה הכרת עלינו.
> ישעיהו יד ט: שאול מתחת רגזה לך לקראת בואך; עורר לך רפאים כל עתודי ארץ הקים מכסאותם כל מלכי גוים.
> ישעיהו יד י: כלם יענו ויאמרו אליך:  גם אתה חלית כמונו אלינו נמשלת.
> ישעיהו יד יא: הורד שאול גאונך המית נבליך; תחתיך יצע רמה ומכסיך תולעה.
> ישעיהו יד יב: איך נפלת משמים הילל בן שחר; נגדעת לארץ חולש על גוים.
> ישעיהו יד יג: ואתה אמרת בלבבך השמים אעלה ממעל לכוכבי אל ארים כסאי; ואשב בהר מועד בירכתי צפון.
> ישעיהו יד יד: אעלה על במתי עב; אדמה לעליון.
> ישעיהו יד טו: אך אל שאול תורד אל ירכתי בור.
> ישעיהו יד טז: ראיך אליך ישגיחו אליך יתבוננו:  הזה האיש מרגיז הארץ מרעיש ממלכות.
> ישעיהו יד יז: שם תבל כמדבר ועריו הרס; אסיריו לא פתח ביתה.
> ישעיהו יד יח: כל מלכי גוים כלם שכבו בכבוד איש בביתו.
> ישעיהו יד יט: ואתה השלכת מקברך כנצר נתעב לבש הרגים מטעני חרב; יורדי אל אבני בור כפגר מובס.
> ישעיהו יד כ: לא תחד אתם בקבורה כי ארצך שחת עמך הרגת; לא יקרא לעולם זרע מרעים.
> ישעיהו יד כא: הכינו לבניו מטבח בעון אבותם; בל יקמו וירשו ארץ ומלאו פני תבל ערים.
> ישעיהו יד כב: וקמתי עליהם נאם יהוה צבאות; והכרתי לבבל שם ושאר ונין ונכד נאם יהוה.
> ישעיהו יד כג: ושמתיה למורש קפד ואגמי מים; וטאטאתיה במטאטא השמד נאם יהוה צבאות.
> ישעיהו יד כד: נשבע יהוה צבאות לאמר:  אם לא כאשר דמיתי כן היתה וכאשר יעצתי היא תקום.
> ישעיהו יד כה: לשבר אשור בארצי ועל הרי אבוסנו; וסר מעליהם עלו וסבלו מעל שכמו יסור.
> ישעיהו יד כו: זאת העצה היעוצה על כל הארץ; וזאת היד הנטויה על כל הגוים.
> ישעיהו יד כז: כי יהוה צבאות יעץ ומי יפר; וידו הנטויה ומי ישיבנה.
> ישעיהו יד כח: בשנת מות המלך אחז היה המשא הזה.
> ישעיהו יד כט: אל תשמחי פלשת כלך כי נשבר שבט מכך:  כי משרש נחש יצא צפע ופריו שרף מעופף.
> ישעיהו יד ל: ורעו בכורי דלים ואביונים לבטח ירבצו; והמתי ברעב שרשך ושאריתך יהרג.
> ישעיהו יד לא: הילילי שער זעקי עיר נמוג פלשת כלך:  כי מצפון עשן בא ואין בודד במועדיו.
> ישעיהו יד לב: ומה יענה מלאכי גוי:  כי יהוה יסד ציון ובה יחסו עניי עמו.
> ישעיהו טו א: משא מואב:  כי בליל שדד ער מואב נדמה כי בליל שדד קיר מואב נדמה.
> ישעיהו טו ב: עלה הבית ודיבן הבמות לבכי:  על נבו ועל מידבא מואב ייליל בכל ראשיו קרחה כל זקן גרועה.
> ישעיהו טו ג: בחוצתיו חגרו שק:  על גגותיה וברחבתיה כלה ייליל ירד בבכי.
> ישעיהו טו ד: ותזעק חשבון ואלעלה עד יהץ נשמע קולם; על כן חלצי מואב יריעו נפשו ירעה לו.
> ישעיהו טו ה: לבי למואב יזעק בריחה עד צער עגלת שלשיה:  כי מעלה הלוחית בבכי יעלה בו כי דרך חורנים זעקת שבר יעערו.
> ישעיהו טו ו: כי מי נמרים משמות יהיו:  כי יבש חציר כלה דשא ירק לא היה.
> ישעיהו טו ז: על כן יתרה עשה; ופקדתם על נחל הערבים ישאום.
> ישעיהו טו ח: כי הקיפה הזעקה את גבול מואב עד אגלים יללתה ובאר אילים יללתה.
> ישעיהו טו ט: כי מי דימון מלאו דם כי אשית על דימון נוספות לפליטת מואב אריה ולשארית אדמה.
> ישעיהו טז א: שלחו כר משל ארץ מסלע מדברה אל הר בת ציון.
> ישעיהו טז ב: והיה כעוף נודד קן משלח תהיינה בנות מואב מעברת לארנון.
> ישעיהו טז ג: הביאו (הביאי) עצה עשו פלילה שיתי כליל צלך בתוך צהרים; סתרי נדחים נדד אל תגלי.
> ישעיהו טז ד: יגורו בך נדחי מואב הוי סתר למו מפני שודד:  כי אפס המץ כלה שד תמו רמס מן הארץ.
> ישעיהו טז ה: והוכן בחסד כסא וישב עליו באמת באהל דוד; שפט ודרש משפט ומהר צדק.
> ישעיהו טז ו: שמענו גאון מואב גא מאד:  גאותו וגאונו ועברתו לא כן בדיו.
> ישעיהו טז ז: לכן ייליל מואב למואב כלה ייליל:  לאשישי קיר חרשת תהגו אך נכאים.
> ישעיהו טז ח: כי שדמות חשבון אמלל גפן שבמה בעלי גוים הלמו שרוקיה עד יעזר נגעו תעו מדבר; שלחותיה נטשו עברו ים.
> ישעיהו טז ט: על כן אבכה בבכי יעזר גפן שבמה אריוך דמעתי חשבון ואלעלה:  כי על קיצך ועל קצירך הידד נפל.
> ישעיהו טז י: ונאסף שמחה וגיל מן הכרמל ובכרמים לא ירנן לא ירעע; יין ביקבים לא ידרך הדרך הידד השבתי.
> ישעיהו טז יא: על כן מעי למואב ככנור יהמו; וקרבי לקיר חרש.
> ישעיהו טז יב: והיה כי נראה כי נלאה מואב על הבמה; ובא אל מקדשו להתפלל ולא יוכל.
> ישעיהו טז יג: זה הדבר אשר דבר יהוה אל מואב מאז.
> ישעיהו טז יד: ועתה דבר יהוה לאמר בשלש שנים כשני שכיר ונקלה כבוד מואב בכל ההמון הרב; ושאר מעט מזער לוא כביר.
> ישעיהו יז א: משא דמשק:  הנה דמשק מוסר מעיר והיתה מעי מפלה.
> ישעיהו יז ב: עזבות ערי ערער; לעדרים תהיינה ורבצו ואין מחריד.
> ישעיהו יז ג: ונשבת מבצר מאפרים וממלכה מדמשק ושאר ארם; ככבוד בני ישראל יהיו נאם יהוה צבאות.
> ישעיהו יז ד: והיה ביום ההוא ידל כבוד יעקב; ומשמן בשרו ירזה.
> ישעיהו יז ה: והיה כאסף קציר קמה וזרעו שבלים יקצור; והיה כמלקט שבלים בעמק רפאים.
> ישעיהו יז ו: ונשאר בו עוללת כנקף זית שנים שלשה גרגרים בראש אמיר; ארבעה חמשה בסעפיה פריה נאם יהוה אלהי ישראל.
> ישעיהו יז ז: ביום ההוא ישעה האדם על עשהו; ועיניו אל קדוש ישראל תראינה.
> ישעיהו יז ח: ולא ישעה אל המזבחות מעשה ידיו; ואשר עשו אצבעתיו לא יראה והאשרים והחמנים.
> ישעיהו יז ט: ביום ההוא יהיו ערי מעוזו כעזובת החרש והאמיר אשר עזבו מפני בני ישראל; והיתה שממה.
> ישעיהו יז י: כי שכחת אלהי ישעך וצור מעזך לא זכרת; על כן תטעי נטעי נעמנים וזמרת זר תזרענו.
> ישעיהו יז יא: ביום נטעך תשגשגי ובבקר זרעך תפריחי; נד קציר ביום נחלה וכאב אנוש.
> ישעיהו יז יב: הוי המון עמים רבים כהמות ימים יהמיון; ושאון לאמים כשאון מים כבירים ישאון.
> ישעיהו יז יג: לאמים כשאון מים רבים ישאון וגער בו ונס ממרחק; ורדף כמץ הרים לפני רוח וכגלגל לפני סופה.
> ישעיהו יז יד: לעת ערב והנה בלהה בטרם בקר איננו; זה חלק שוסינו וגורל לבזזינו.
> ישעיהו יח א: הוי ארץ צלצל כנפים אשר מעבר לנהרי כוש.
> ישעיהו יח ב: השלח בים צירים ובכלי גמא על פני מים לכו מלאכים קלים אל גוי ממשך ומורט אל עם נורא מן הוא והלאה גוי קו קו ומבוסה אשר בזאו נהרים ארצו.
> ישעיהו יח ג: כל ישבי תבל ושכני ארץ כנשא נס הרים תראו וכתקע שופר תשמעו.
> ישעיהו יח ד: כי כה אמר יהוה אלי אשקוטה (אשקטה) ואביטה במכוני כחם צח עלי אור כעב טל בחם קציר.
> ישעיהו יח ה: כי לפני קציר כתם פרח ובסר גמל יהיה נצה; וכרת הזלזלים במזמרות ואת הנטישות הסיר התז.
> ישעיהו יח ו: יעזבו יחדו לעיט הרים ולבהמת הארץ; וקץ עליו העיט וכל בהמת הארץ עליו תחרף.
> ישעיהו יח ז: בעת ההיא יובל שי ליהוה צבאות עם ממשך ומורט ומעם נורא מן הוא והלאה; גוי קו קו ומבוסה אשר בזאו נהרים ארצו אל מקום שם יהוה צבאות הר ציון.
> ישעיהו יט א: משא מצרים:  הנה יהוה רכב על עב קל ובא מצרים ונעו אלילי מצרים מפניו ולבב מצרים ימס בקרבו.
> ישעיהו יט ב: וסכסכתי מצרים במצרים ונלחמו איש באחיו ואיש ברעהו עיר בעיר ממלכה בממלכה.
> ישעיהו יט ג: ונבקה רוח מצרים בקרבו ועצתו אבלע; ודרשו אל האלילים ואל האטים ואל האבות ואל הידענים.
> ישעיהו יט ד: וסכרתי את מצרים ביד אדנים קשה; ומלך עז ימשל בם נאם האדון יהוה צבאות.
> ישעיהו יט ה: ונשתו מים מהים; ונהר יחרב ויבש.
> ישעיהו יט ו: והאזניחו נהרות דללו וחרבו יארי מצור; קנה וסוף קמלו.
> ישעיהו יט ז: ערות על יאור על פי יאור; וכל מזרע יאור ייבש נדף ואיננו.
> ישעיהו יט ח: ואנו הדיגים ואבלו כל משליכי ביאור חכה; ופרשי מכמרת על פני מים אמללו.
> ישעיהו יט ט: ובשו עבדי פשתים שריקות; וארגים חורי.
> ישעיהו יט י: והיו שתתיה מדכאים; כל עשי שכר אגמי נפש.
> ישעיהו יט יא: אך אולים שרי צען חכמי יעצי פרעה עצה נבערה; איך תאמרו אל פרעה בן חכמים אני בן מלכי קדם.
> ישעיהו יט יב: אים אפוא חכמיך ויגידו נא לך; וידעו מה יעץ יהוה צבאות על מצרים.
> ישעיהו יט יג: נואלו שרי צען נשאו שרי נף; התעו את מצרים פנת שבטיה.
> ישעיהו יט יד: יהוה מסך בקרבה רוח עועים; והתעו את מצרים בכל מעשהו כהתעות שכור בקיאו.
> ישעיהו יט טו: ולא יהיה למצרים מעשה אשר יעשה ראש וזנב כפה ואגמון.
> ישעיהו יט טז: ביום ההוא יהיה מצרים כנשים; וחרד ופחד מפני תנופת יד יהוה צבאות אשר הוא מניף עליו.
> ישעיהו יט יז: והיתה אדמת יהודה למצרים לחגא כל אשר יזכיר אתה אליו יפחד מפני עצת יהוה צבאות אשר הוא יועץ עליו.
> ישעיהו יט יח: ביום ההוא יהיו חמש ערים בארץ מצרים מדברות שפת כנען ונשבעות ליהוה צבאות:  עיר ההרס יאמר לאחת.
> ישעיהו יט יט: ביום ההוא יהיה מזבח ליהוה בתוך ארץ מצרים; ומצבה אצל גבולה ליהוה.
> ישעיהו יט כ: והיה לאות ולעד ליהוה צבאות בארץ מצרים:  כי יצעקו אל יהוה מפני לחצים וישלח להם מושיע ורב והצילם.
> ישעיהו יט כא: ונודע יהוה למצרים וידעו מצרים את יהוה ביום ההוא; ועבדו זבח ומנחה ונדרו נדר ליהוה ושלמו.
> ישעיהו יט כב: ונגף יהוה את מצרים נגף ורפוא; ושבו עד יהוה ונעתר להם ורפאם.
> ישעיהו יט כג: ביום ההוא תהיה מסלה ממצרים אשורה ובא אשור במצרים ומצרים באשור; ועבדו מצרים את אשור.
> ישעיהו יט כד: ביום ההוא יהיה ישראל שלישיה למצרים ולאשור:  ברכה בקרב הארץ.
> ישעיהו יט כה: אשר ברכו יהוה צבאות לאמר:  ברוך עמי מצרים ומעשה ידי אשור ונחלתי ישראל.
> ישעיהו כ א: בשנת בא תרתן אשדודה בשלח אתו סרגון מלך אשור; וילחם באשדוד וילכדה.
> ישעיהו כ ב: בעת ההיא דבר יהוה ביד ישעיהו בן אמוץ לאמר לך ופתחת השק מעל מתניך ונעלך תחלץ מעל רגלך; ויעש כן הלך ערום ויחף.
> ישעיהו כ ג: ויאמר יהוה כאשר הלך עבדי ישעיהו ערום ויחף שלש שנים אות ומופת על מצרים ועל כוש.
> ישעיהו כ ד: כן ינהג מלך אשור את שבי מצרים ואת גלות כוש נערים וזקנים ערום ויחף; וחשופי שת ערות מצרים.
> ישעיהו כ ה: וחתו ובשו מכוש מבטם ומן מצרים תפארתם.
> ישעיהו כ ו: ואמר ישב האי הזה ביום ההוא הנה כה מבטנו אשר נסנו שם לעזרה להנצל מפני מלך אשור; ואיך נמלט אנחנו.
> ישעיהו כא א: משא מדבר ים:  כסופות בנגב לחלף ממדבר בא מארץ נוראה.
> ישעיהו כא ב: חזות קשה הגד לי:  הבוגד בוגד והשודד שודד עלי עילם צורי מדי כל אנחתה השבתי.
> ישעיהו כא ג: על כן מלאו מתני חלחלה צירים אחזוני כצירי יולדה; נעויתי משמע נבהלתי מראות.
> ישעיהו כא ד: תעה לבבי פלצות בעתתני; את נשף חשקי שם לי לחרדה.
> ישעיהו כא ה: ערך השלחן צפה הצפית אכול שתה; קומו השרים משחו מגן.
> ישעיהו כא ו: כי כה אמר אלי אדני:  לך העמד המצפה אשר יראה יגיד.
> ישעיהו כא ז: וראה רכב צמד פרשים רכב חמור רכב גמל; והקשיב קשב רב קשב.
> ישעיהו כא ח: ויקרא אריה על מצפה אדני אנכי עמד תמיד יומם ועל משמרתי אנכי נצב כל הלילות.
> ישעיהו כא ט: והנה זה בא רכב איש צמד פרשים; ויען ויאמר נפלה נפלה בבל וכל פסילי אלהיה שבר לארץ.
> ישעיהו כא י: מדשתי ובן גרני:  אשר שמעתי מאת יהוה צבאות אלהי ישראל הגדתי לכם.
> ישעיהו כא יא: משא דומה:  אלי קרא משעיר שמר מה מלילה שמר מה מליל.
> ישעיהו כא יב: אמר שמר אתה בקר וגם לילה; אם תבעיון בעיו שבו אתיו.
> ישעיהו כא יג: משא בערב:  ביער בערב תלינו ארחות דדנים.
> ישעיהו כא יד: לקראת צמא התיו מים; ישבי ארץ תימא בלחמו קדמו נדד.
> ישעיהו כא טו: כי מפני חרבות נדדו; מפני חרב נטושה ומפני קשת דרוכה ומפני כבד מלחמה.
> ישעיהו כא טז: כי כה אמר אדני אלי:  בעוד שנה כשני שכיר וכלה כל כבוד קדר.
> ישעיהו כא יז: ושאר מספר קשת גבורי בני קדר ימעטו:  כי יהוה אלהי ישראל דבר.
> ישעיהו כב א: משא גיא חזיון:  מה לך אפוא כי עלית כלך לגגות.
> ישעיהו כב ב: תשאות מלאה עיר הומיה קריה עליזה; חלליך לא חללי חרב ולא מתי מלחמה.
> ישעיהו כב ג: כל קציניך נדדו יחד מקשת אסרו; כל נמצאיך אסרו יחדו מרחוק ברחו.
> ישעיהו כב ד: על כן אמרתי שעו מני אמרר בבכי; אל תאיצו לנחמני על שד בת עמי.
> ישעיהו כב ה: כי יום מהומה ומבוסה ומבוכה לאדני יהוה צבאות בגי חזיון; מקרקר קר ושוע אל ההר.
> ישעיהו כב ו: ועילם נשא אשפה ברכב אדם פרשים; וקיר ערה מגן.
> ישעיהו כב ז: ויהי מבחר עמקיך מלאו רכב; והפרשים שת שתו השערה.
> ישעיהו כב ח: ויגל את מסך יהודה; ותבט ביום ההוא אל נשק בית היער.
> ישעיהו כב ט: ואת בקיעי עיר דוד ראיתם כי רבו; ותקבצו את מי הברכה התחתונה.
> ישעיהו כב י: ואת בתי ירושלם ספרתם; ותתצו הבתים לבצר החומה.
> ישעיהו כב יא: ומקוה עשיתם בין החמתים למי הברכה הישנה; ולא הבטתם אל עשיה ויצרה מרחוק לא ראיתם.
> ישעיהו כב יב: ויקרא אדני יהוה צבאות ביום ההוא:  לבכי ולמספד ולקרחה ולחגר שק.
> ישעיהו כב יג: והנה ששון ושמחה הרג בקר ושחט צאן אכל בשר ושתות יין; אכול ושתו כי מחר נמות.
> ישעיהו כב יד: ונגלה באזני יהוה צבאות:  אם יכפר העון הזה לכם עד תמתון אמר אדני יהוה צבאות.
> ישעיהו כב טו: כה אמר אדני יהוה צבאות:  לך בא אל הסכן הזה על שבנא אשר על הבית.
> ישעיהו כב טז: מה לך פה ומי לך פה כי חצבת לך פה קבר; חצבי מרום קברו חקקי בסלע משכן לו.
> ישעיהו כב יז: הנה יהוה מטלטלך טלטלה גבר; ועטך עטה.
> ישעיהו כב יח: צנוף יצנפך צנפה כדור אל ארץ רחבת ידים; שמה תמות ושמה מרכבות כבודך קלון בית אדניך.
> ישעיהו כב יט: והדפתיך ממצבך; וממעמדך יהרסך.
> ישעיהו כב כ: והיה ביום ההוא; וקראתי לעבדי לאליקים בן חלקיהו.
> ישעיהו כב כא: והלבשתיו כתנתך ואבנטך אחזקנו וממשלתך אתן בידו; והיה לאב ליושב ירושלם ולבית יהודה.
> ישעיהו כב כב: ונתתי מפתח בית דוד על שכמו; ופתח ואין סגר וסגר ואין פתח.
> ישעיהו כב כג: ותקעתיו יתד במקום נאמן; והיה לכסא כבוד לבית אביו.
> ישעיהו כב כד: ותלו עליו כל כבוד בית אביו הצאצאים והצפעות כל כלי הקטן מכלי האגנות ועד כל כלי הנבלים.
> ישעיהו כב כה: ביום ההוא נאם יהוה צבאות תמוש היתד התקועה במקום נאמן; ונגדעה ונפלה ונכרת המשא אשר עליה כי יהוה דבר.
> ישעיהו כג א: משא צר:  הילילו אניות תרשיש כי שדד מבית מבוא מארץ כתים נגלה למו.
> ישעיהו כג ב: דמו ישבי אי; סחר צידון עבר ים מלאוך.
> ישעיהו כג ג: ובמים רבים זרע שחר קציר יאור תבואתה; ותהי סחר גוים.
> ישעיהו כג ד: בושי צידון כי אמר ים מעוז הים לאמר:  לא חלתי ולא ילדתי ולא גדלתי בחורים רוממתי בתולות.
> ישעיהו כג ה: כאשר שמע למצרים יחילו כשמע צר.
> ישעיהו כג ו: עברו תרשישה; הילילו ישבי אי.
> ישעיהו כג ז: הזאת לכם עליזה; מימי קדם קדמתה יבלוה רגליה מרחוק לגור.
> ישעיהו כג ח: מי יעץ זאת על צר המעטירה אשר סחריה שרים כנעניה נכבדי ארץ.
> ישעיהו כג ט: יהוה צבאות יעצה לחלל גאון כל צבי להקל כל נכבדי ארץ.
> ישעיהו כג י: עברי ארצך כיאר; בת תרשיש אין מזח עוד.
> ישעיהו כג יא: ידו נטה על הים הרגיז ממלכות; יהוה צוה אל כנען לשמד מעזניה.
> ישעיהו כג יב: ויאמר לא תוסיפי עוד לעלוז; המעשקה בתולת בת צידון כתיים (כתים) קומי עברי גם שם לא ינוח לך.
> ישעיהו כג יג: הן ארץ כשדים זה העם לא היה אשור יסדה לציים; הקימו בחיניו (בחוניו) עוררו ארמנותיה שמה למפלה.
> ישעיהו כג יד: הילילו אניות תרשיש:  כי שדד מעזכן.
> ישעיהו כג טו: והיה ביום ההוא ונשכחת צר שבעים שנה כימי מלך אחד; מקץ שבעים שנה יהיה לצר כשירת הזונה.
> ישעיהו כג טז: קחי כנור סבי עיר זונה נשכחה; היטיבי נגן הרבי שיר למען תזכרי.
> ישעיהו כג יז: והיה מקץ שבעים שנה יפקד יהוה את צר ושבה לאתננה; וזנתה את כל ממלכות הארץ על פני האדמה.
> ישעיהו כג יח: והיה סחרה ואתננה קדש ליהוה לא יאצר ולא יחסן:  כי לישבים לפני יהוה יהיה סחרה לאכל לשבעה ולמכסה עתיק.
> ישעיהו כד א: הנה יהוה בוקק הארץ ובולקה; ועוה פניה והפיץ ישביה.
> ישעיהו כד ב: והיה כעם ככהן כעבד כאדניו כשפחה כגברתה; כקונה כמוכר כמלוה כלוה כנשה כאשר נשא בו.
> ישעיהו כד ג: הבוק תבוק הארץ והבוז תבז:  כי יהוה דבר את הדבר הזה.
> ישעיהו כד ד: אבלה נבלה הארץ אמללה נבלה תבל; אמללו מרום עם הארץ.
> ישעיהו כד ה: והארץ חנפה תחת ישביה:  כי עברו תורת חלפו חק הפרו ברית עולם.
> ישעיהו כד ו: על כן אלה אכלה ארץ ויאשמו ישבי בה; על כן חרו ישבי ארץ ונשאר אנוש מזער.
> ישעיהו כד ז: אבל תירוש אמללה גפן; נאנחו כל שמחי לב.
> ישעיהו כד ח: שבת משוש תפים חדל שאון עליזים; שבת משוש כנור.
> ישעיהו כד ט: בשיר לא ישתו יין; ימר שכר לשתיו.
> ישעיהו כד י: נשברה קרית תהו; סגר כל בית מבוא.
> ישעיהו כד יא: צוחה על היין בחוצות; ערבה כל שמחה גלה משוש הארץ.
> ישעיהו כד יב: נשאר בעיר שמה; ושאיה יכת שער.
> ישעיהו כד יג: כי כה יהיה בקרב הארץ בתוך העמים כנקף זית כעוללת אם כלה בציר.
> ישעיהו כד יד: המה ישאו קולם ירנו; בגאון יהוה צהלו מים.
> ישעיהו כד טו: על כן בארים כבדו יהוה; באיי הים שם יהוה אלהי ישראל.
> ישעיהו כד טז: מכנף הארץ זמרת שמענו צבי לצדיק ואמר רזי לי רזי לי אוי לי; בגדים בגדו ובגד בוגדים בגדו.
> ישעיהו כד יז: פחד ופחת ופח; עליך יושב הארץ.
> ישעיהו כד יח: והיה הנס מקול הפחד יפל אל הפחת והעולה מתוך הפחת ילכד בפח:  כי ארבות ממרום נפתחו וירעשו מוסדי ארץ.
> ישעיהו כד יט: רעה התרעעה הארץ; פור התפוררה ארץ מוט התמוטטה ארץ.
> ישעיהו כד כ: נוע תנוע ארץ כשכור והתנודדה כמלונה; וכבד עליה פשעה ונפלה ולא תסיף קום.
> ישעיהו כד כא: והיה ביום ההוא יפקד יהוה על צבא המרום במרום; ועל מלכי האדמה על האדמה.
> ישעיהו כד כב: ואספו אספה אסיר על בור וסגרו על מסגר; ומרב ימים יפקדו.
> ישעיהו כד כג: וחפרה הלבנה ובושה החמה:  כי מלך יהוה צבאות בהר ציון ובירושלם ונגד זקניו כבוד.
> ישעיהו כה א: יהוה אלהי אתה ארוממך אודה שמך כי עשית פלא:  עצות מרחק אמונה אמן.
> ישעיהו כה ב: כי שמת מעיר לגל קריה בצורה למפלה; ארמון זרים מעיר לעולם לא יבנה.
> ישעיהו כה ג: על כן יכבדוך עם עז; קרית גוים עריצים ייראוך.
> ישעיהו כה ד: כי היית מעוז לדל מעוז לאביון בצר לו:  מחסה מזרם צל מחרב כי רוח עריצים כזרם קיר.
> ישעיהו כה ה: כחרב בציון שאון זרים תכניע; חרב בצל עב זמיר עריצים יענה.
> ישעיהו כה ו: ועשה יהוה צבאות לכל העמים בהר הזה משתה שמנים משתה שמרים:  שמנים ממחים שמרים מזקקים.
> ישעיהו כה ז: ובלע בהר הזה פני הלוט הלוט על כל העמים; והמסכה הנסוכה על כל הגוים.
> ישעיהו כה ח: בלע המות לנצח ומחה אדני יהוה דמעה מעל כל פנים; וחרפת עמו יסיר מעל כל הארץ כי יהוה דבר.
> ישעיהו כה ט: ואמר ביום ההוא הנה אלהינו זה קוינו לו ויושיענו; זה יהוה קוינו לו נגילה ונשמחה בישועתו.
> ישעיהו כה י: כי תנוח יד יהוה בהר הזה ונדוש מואב תחתיו כהדוש מתבן במי (במו) מדמנה.
> ישעיהו כה יא: ופרש ידיו בקרבו כאשר יפרש השחה לשחות; והשפיל גאותו עם ארבות ידיו.
> ישעיהו כה יב: ומבצר משגב חומתיך השח השפיל הגיע לארץ עד עפר.
> ישעיהו כו א: ביום ההוא יושר השיר הזה בארץ יהודה; עיר עז לנו ישועה ישית חומות וחל.
> ישעיהו כו ב: פתחו שערים; ויבא גוי צדיק שמר אמנים.
> ישעיהו כו ג: יצר סמוך תצר שלום שלום:  כי בך בטוח.
> ישעיהו כו ד: בטחו ביהוה עדי עד:  כי ביה יהוה צור עולמים.
> ישעיהו כו ה: כי השח ישבי מרום קריה נשגבה; ישפילנה ישפילה עד ארץ יגיענה עד עפר.
> ישעיהו כו ו: תרמסנה רגל; רגלי עני פעמי דלים.
> ישעיהו כו ז: ארח לצדיק מישרים:  ישר מעגל צדיק תפלס.
> ישעיהו כו ח: אף ארח משפטיך יהוה קוינוך לשמך ולזכרך תאות נפש.
> ישעיהו כו ט: נפשי אויתך בלילה אף רוחי בקרבי אשחרך:  כי כאשר משפטיך לארץ צדק למדו ישבי תבל.
> ישעיהו כו י: יחן רשע בל למד צדק בארץ נכחות יעול; ובל יראה גאות יהוה.
> ישעיהו כו יא: יהוה רמה ידך בל יחזיון:  יחזו ויבשו קנאת עם אף אש צריך תאכלם.
> ישעיהו כו יב: יהוה תשפת שלום לנו:  כי גם כל מעשינו פעלת לנו.
> ישעיהו כו יג: יהוה אלהינו בעלונו אדנים זולתך; לבד בך נזכיר שמך.
> ישעיהו כו יד: מתים בל יחיו רפאים בל יקמו; לכן פקדת ותשמידם ותאבד כל זכר למו.
> ישעיהו כו טו: יספת לגוי יהוה יספת לגוי נכבדת; רחקת כל קצוי ארץ.
> ישעיהו כו טז: יהוה בצר פקדוך; צקון לחש מוסרך למו.
> ישעיהו כו יז: כמו הרה תקריב ללדת תחיל תזעק בחבליה כן היינו מפניך יהוה.
> ישעיהו כו יח: הרינו חלנו כמו ילדנו רוח; ישועת בל נעשה ארץ ובל יפלו ישבי תבל.
> ישעיהו כו יט: יחיו מתיך נבלתי יקומון; הקיצו ורננו שכני עפר כי טל אורת טלך וארץ רפאים תפיל.
> ישעיהו כו כ: לך עמי בא בחדריך וסגר דלתיך (דלתך) בעדך; חבי כמעט רגע עד יעבור (יעבר) זעם.
> ישעיהו כו כא: כי הנה יהוה יצא ממקומו לפקד עון ישב הארץ עליו; וגלתה הארץ את דמיה ולא תכסה עוד על הרוגיה.
> ישעיהו כז א: ביום ההוא יפקד יהוה בחרבו הקשה והגדולה והחזקה על לויתן נחש ברח ועל לויתן נחש עקלתון; והרג את התנין אשר בים.
> ישעיהו כז ב: ביום ההוא כרם חמר ענו לה.
> ישעיהו כז ג: אני יהוה נצרה לרגעים אשקנה:  פן יפקד עליה לילה ויום אצרנה.
> ישעיהו כז ד: חמה אין לי:  מי יתנני שמיר שית במלחמה אפשעה בה אציתנה יחד.
> ישעיהו כז ה: או יחזק במעוזי יעשה שלום לי; שלום יעשה לי.
> ישעיהו כז ו: הבאים ישרש יעקב יציץ ופרח ישראל; ומלאו פני תבל תנובה.
> ישעיהו כז ז: הכמכת מכהו הכהו:  אם כהרג הרגיו הרג.
> ישעיהו כז ח: בסאסאה בשלחה תריבנה; הגה ברוחו הקשה ביום קדים.
> ישעיהו כז ט: לכן בזאת יכפר עון יעקב וזה כל פרי הסר חטאתו:  בשומו כל אבני מזבח כאבני גר מנפצות לא יקמו אשרים וחמנים.
> ישעיהו כז י: כי עיר בצורה בדד נוה משלח ונעזב כמדבר; שם ירעה עגל ושם ירבץ וכלה סעפיה.
> ישעיהו כז יא: ביבש קצירה תשברנה נשים באות מאירות אותה:  כי לא עם בינות הוא על כן לא ירחמנו עשהו ויצרו לא יחננו.
> ישעיהו כז יב: והיה ביום ההוא יחבט יהוה משבלת הנהר עד נחל מצרים; ואתם תלקטו לאחד אחד בני ישראל.
> ישעיהו כז יג: והיה ביום ההוא יתקע בשופר גדול ובאו האבדים בארץ אשור והנדחים בארץ מצרים; והשתחוו ליהוה בהר הקדש בירושלם.
> ישעיהו כח א: הוי עטרת גאות שכרי אפרים וציץ נבל צבי תפארתו אשר על ראש גיא שמנים הלומי יין.
> ישעיהו כח ב: הנה חזק ואמץ לאדני כזרם ברד שער קטב; כזרם מים כבירים שטפים הניח לארץ ביד.
> ישעיהו כח ג: ברגלים תרמסנה; עטרת גאות שכורי אפרים.
> ישעיהו כח ד: והיתה ציצת נבל צבי תפארתו אשר על ראש גיא שמנים כבכורה בטרם קיץ אשר יראה הראה אותה בעודה בכפו יבלענה.
> ישעיהו כח ה: ביום ההוא יהיה יהוה צבאות לעטרת צבי ולצפירת תפארה לשאר עמו.
> ישעיהו כח ו: ולרוח משפט ליושב על המשפט ולגבורה משיבי מלחמה שערה.
> ישעיהו כח ז: וגם אלה ביין שגו ובשכר תעו:  כהן ונביא שגו בשכר נבלעו מן היין תעו מן השכר שגו בראה פקו פליליה.
> ישעיהו כח ח: כי כל שלחנות מלאו קיא צאה בלי מקום.
> ישעיהו כח ט: את מי יורה דעה ואת מי יבין שמועה גמולי מחלב עתיקי משדים.
> ישעיהו כח י: כי צו לצו צו לצו קו לקו קו לקו זעיר שם זעיר שם.
> ישעיהו כח יא: כי בלעגי שפה ובלשון אחרת ידבר אל העם הזה.
> ישעיהו כח יב: אשר אמר אליהם זאת המנוחה הניחו לעיף וזאת המרגעה; ולא אבוא שמוע.
> ישעיהו כח יג: והיה להם דבר יהוה צו לצו צו לצו קו לקו קו לקו זעיר שם זעיר שם למען ילכו וכשלו אחור ונשברו ונוקשו ונלכדו.
> ישעיהו כח יד: לכן שמעו דבר יהוה אנשי לצון משלי העם הזה אשר בירושלם.
> ישעיהו כח טו: כי אמרתם כרתנו ברית את מות ועם שאול עשינו חזה; שיט (שוט) שוטף כי עבר (יעבר) לא יבואנו כי שמנו כזב מחסנו ובשקר נסתרנו.
> ישעיהו כח טז: לכן כה אמר אדני יהוה הנני יסד בציון אבן; אבן בחן פנת יקרת מוסד מוסד המאמין לא יחיש.
> ישעיהו כח יז: ושמתי משפט לקו וצדקה למשקלת; ויעה ברד מחסה כזב וסתר מים ישטפו.
> ישעיהו כח יח: וכפר בריתכם את מות וחזותכם את שאול לא תקום; שוט שוטף כי יעבר והייתם לו למרמס.
> ישעיהו כח יט: מדי עברו יקח אתכם כי בבקר בבקר יעבר ביום ובלילה; והיה רק זועה הבין שמועה.
> ישעיהו כח כ: כי קצר המצע מהשתרע; והמסכה צרה כהתכנס.
> ישעיהו כח כא: כי כהר פרצים יקום יהוה כעמק בגבעון ירגז לעשות מעשהו זר מעשהו ולעבד עבדתו נכריה עבדתו.
> ישעיהו כח כב: ועתה אל תתלוצצו פן יחזקו מוסריכם:  כי כלה ונחרצה שמעתי מאת אדני יהוה צבאות על כל הארץ.
> ישעיהו כח כג: האזינו ושמעו קולי; הקשיבו ושמעו אמרתי.
> ישעיהו כח כד: הכל היום יחרש החרש לזרע; יפתח וישדד אדמתו.
> ישעיהו כח כה: הלוא אם שוה פניה והפיץ קצח וכמן יזרק; ושם חטה שורה ושערה נסמן וכסמת גבלתו.
> ישעיהו כח כו: ויסרו למשפט אלהיו יורנו.
> ישעיהו כח כז: כי לא בחרוץ יודש קצח ואופן עגלה על כמן יוסב:  כי במטה יחבט קצח וכמן בשבט.
> ישעיהו כח כח: לחם יודק כי לא לנצח אדוש ידושנו; והמם גלגל עגלתו ופרשיו לא ידקנו.
> ישעיהו כח כט: גם זאת מעם יהוה צבאות יצאה:  הפלא עצה הגדיל תושיה.
> ישעיהו כט א: הוי אריאל אריאל קרית חנה דוד; ספו שנה על שנה חגים ינקפו.
> ישעיהו כט ב: והציקותי לאריאל; והיתה תאניה ואניה והיתה לי כאריאל.
> ישעיהו כט ג: וחניתי כדור עליך; וצרתי עליך מצב והקימתי עליך מצרת.
> ישעיהו כט ד: ושפלת מארץ תדברי ומעפר תשח אמרתך; והיה כאוב מארץ קולך ומעפר אמרתך תצפצף.
> ישעיהו כט ה: והיה כאבק דק המון זריך; וכמץ עבר המון עריצים והיה לפתע פתאם.
> ישעיהו כט ו: מעם יהוה צבאות תפקד ברעם וברעש וקול גדול; סופה וסערה ולהב אש אוכלה.
> ישעיהו כט ז: והיה כחלום חזון לילה המון כל הגוים הצבאים על אריאל; וכל צביה ומצדתה והמציקים לה.
> ישעיהו כט ח: והיה כאשר יחלם הרעב והנה אוכל והקיץ וריקה נפשו וכאשר יחלם הצמא והנה שתה והקיץ והנה עיף ונפשו שוקקה כן יהיה המון כל הגוים הצבאים על הר ציון.
> ישעיהו כט ט: התמהמהו ותמהו השתעשעו ושעו; שכרו ולא יין נעו ולא שכר.
> ישעיהו כט י: כי נסך עליכם יהוה רוח תרדמה ויעצם את עיניכם:  את הנביאים ואת ראשיכם החזים כסה.
> ישעיהו כט יא: ותהי לכם חזות הכל כדברי הספר החתום אשר יתנו אתו אל יודע הספר (ספר) לאמר קרא נא זה; ואמר לא אוכל כי חתום הוא.
> ישעיהו כט יב: ונתן הספר על אשר לא ידע ספר לאמר קרא נא זה; ואמר לא ידעתי ספר.
> ישעיהו כט יג: ויאמר אדני יען כי נגש העם הזה בפיו ובשפתיו כבדוני ולבו רחק ממני ותהי יראתם אתי מצות אנשים מלמדה.
> ישעיהו כט יד: לכן הנני יוסף להפליא את העם הזה הפלא ופלא; ואבדה חכמת חכמיו ובינת נבניו תסתתר.
> ישעיהו כט טו: הוי המעמיקים מיהוה לסתר עצה; והיה במחשך מעשיהם ויאמרו מי ראנו ומי ידענו.
> ישעיהו כט טז: הפככם אם כחמר היצר יחשב:  כי יאמר מעשה לעשהו לא עשני ויצר אמר ליצרו לא הבין.
> ישעיהו כט יז: הלוא עוד מעט מזער ושב לבנון לכרמל; והכרמל ליער יחשב.
> ישעיהו כט יח: ושמעו ביום ההוא החרשים דברי ספר; ומאפל ומחשך עיני עורים תראינה.
> ישעיהו כט יט: ויספו ענוים ביהוה שמחה; ואביוני אדם בקדוש ישראל יגילו.
> ישעיהו כט כ: כי אפס עריץ וכלה לץ; ונכרתו כל שקדי און.
> ישעיהו כט כא: מחטיאי אדם בדבר ולמוכיח בשער יקשון; ויטו בתהו צדיק.
> ישעיהו כט כב: לכן כה אמר יהוה אל בית יעקב אשר פדה את אברהם:  לא עתה יבוש יעקב ולא עתה פניו יחורו.
> ישעיהו כט כג: כי בראתו ילדיו מעשה ידי בקרבו יקדישו שמי; והקדישו את קדוש יעקב ואת אלהי ישראל יעריצו.
> ישעיהו כט כד: וידעו תעי רוח בינה; ורוגנים ילמדו לקח.
> ישעיהו ל א: הוי בנים סוררים נאם יהוה לעשות עצה ולא מני ולנסך מסכה ולא רוחי למען ספות חטאת על חטאת.
> ישעיהו ל ב: ההלכים לרדת מצרים ופי לא שאלו; לעוז במעוז פרעה ולחסות בצל מצרים.
> ישעיהו ל ג: והיה לכם מעוז פרעה לבשת; והחסות בצל מצרים לכלמה.
> ישעיהו ל ד: כי היו בצען שריו; ומלאכיו חנס יגיעו.
> ישעיהו ל ה: כל הבאיש על עם לא יועילו למו:  לא לעזר ולא להועיל כי לבשת וגם לחרפה.
> ישעיהו ל ו: משא בהמות נגב:  בארץ צרה וצוקה לביא וליש מהם אפעה ושרף מעופף ישאו על כתף עירים חילהם ועל דבשת גמלים אוצרתם על עם לא יועילו.
> ישעיהו ל ז: ומצרים הבל וריק יעזרו; לכן קראתי לזאת רהב הם שבת.
> ישעיהו ל ח: עתה בוא כתבה על לוח אתם ועל ספר חקה; ותהי ליום אחרון לעד עד עולם.
> ישעיהו ל ט: כי עם מרי הוא בנים כחשים; בנים לא אבו שמוע תורת יהוה.
> ישעיהו ל י: אשר אמרו לראים לא תראו ולחזים לא תחזו לנו נכחות; דברו לנו חלקות חזו מהתלות.
> ישעיהו ל יא: סורו מני דרך הטו מני ארח; השביתו מפנינו את קדוש ישראל.
> ישעיהו ל יב: לכן כה אמר קדוש ישראל יען מאסכם בדבר הזה; ותבטחו בעשק ונלוז ותשענו עליו.
> ישעיהו ל יג: לכן יהיה לכם העון הזה כפרץ נפל נבעה בחומה נשגבה אשר פתאם לפתע יבוא שברה.
> ישעיהו ל יד: ושברה כשבר נבל יוצרים כתות לא יחמל; ולא ימצא במכתתו חרש לחתות אש מיקוד ולחשף מים מגבא.
> ישעיהו ל טו: כי כה אמר אדני יהוה קדוש ישראל בשובה ונחת תושעון בהשקט ובבטחה תהיה גבורתכם; ולא אביתם.
> ישעיהו ל טז: ותאמרו לא כי על סוס ננוס על כן תנוסון; ועל קל נרכב על כן יקלו רדפיכם.
> ישעיהו ל יז: אלף אחד מפני גערת אחד מפני גערת חמשה תנסו:  עד אם נותרתם כתרן על ראש ההר וכנס על הגבעה.
> ישעיהו ל יח: ולכן יחכה יהוה לחננכם ולכן ירום לרחמכם:  כי אלהי משפט יהוה אשרי כל חוכי לו.
> ישעיהו ל יט: כי עם בציון ישב בירושלם; בכו לא תבכה חנון יחנך לקול זעקך כשמעתו ענך.
> ישעיהו ל כ: ונתן לכם אדני לחם צר ומים לחץ; ולא יכנף עוד מוריך והיו עיניך ראות את מוריך.
> ישעיהו ל כא: ואזניך תשמענה דבר מאחריך לאמר:  זה הדרך לכו בו כי תאמינו וכי תשמאילו.
> ישעיהו ל כב: וטמאתם את צפוי פסילי כספך ואת אפדת מסכת זהבך; תזרם כמו דוה צא תאמר לו.
> ישעיהו ל כג: ונתן מטר זרעך אשר תזרע את האדמה ולחם תבואת האדמה והיה דשן ושמן; ירעה מקניך ביום ההוא כר נרחב.
> ישעיהו ל כד: והאלפים והעירים עבדי האדמה בליל חמיץ יאכלו אשר זרה ברחת ובמזרה.
> ישעיהו ל כה: והיה על כל הר גבה ועל כל גבעה נשאה פלגים יבלי מים ביום הרג רב בנפל מגדלים.
> ישעיהו ל כו: והיה אור הלבנה כאור החמה ואור החמה יהיה שבעתים כאור שבעת הימים ביום חבש יהוה את שבר עמו ומחץ מכתו ירפא.
> ישעיהו ל כז: הנה שם יהוה בא ממרחק בער אפו וכבד משאה; שפתיו מלאו זעם ולשונו כאש אכלת.
> ישעיהו ל כח: ורוחו כנחל שוטף עד צואר יחצה להנפה גוים בנפת שוא; ורסן מתעה על לחיי עמים.
> ישעיהו ל כט: השיר יהיה לכם כליל התקדש חג; ושמחת לבב כהולך בחליל לבוא בהר יהוה אל צור ישראל.
> ישעיהו ל ל: והשמיע יהוה את הוד קולו ונחת זרועו יראה בזעף אף ולהב אש אוכלה; נפץ וזרם ואבן ברד.
> ישעיהו ל לא: כי מקול יהוה יחת אשור; בשבט יכה.
> ישעיהו ל לב: והיה כל מעבר מטה מוסדה אשר יניח יהוה עליו בתפים ובכנרות; ובמלחמות תנופה נלחם בה (בם).
> ישעיהו ל לג: כי ערוך מאתמול תפתה גם הוא (היא) למלך הוכן העמיק הרחב; מדרתה אש ועצים הרבה נשמת יהוה כנחל גפרית בערה בה.
> ישעיהו לא א: הוי הירדים מצרים לעזרה על סוסים ישענו; ויבטחו על רכב כי רב ועל פרשים כי עצמו מאד ולא שעו על קדוש ישראל ואת יהוה לא דרשו.
> ישעיהו לא ב: וגם הוא חכם ויבא רע ואת דבריו לא הסיר; וקם על בית מרעים ועל עזרת פעלי און.
> ישעיהו לא ג: ומצרים אדם ולא אל וסוסיהם בשר ולא רוח; ויהוה יטה ידו וכשל עוזר ונפל עזר ויחדו כלם יכליון.
> ישעיהו לא ד: כי כה אמר יהוה אלי כאשר יהגה האריה והכפיר על טרפו אשר יקרא עליו מלא רעים מקולם לא יחת ומהמונם לא יענה; כן ירד יהוה צבאות לצבא על הר ציון ועל גבעתה.
> ישעיהו לא ה: כצפרים עפות כן יגן יהוה צבאות על ירושלם; גנון והציל פסח והמליט.
> ישעיהו לא ו: שובו לאשר העמיקו סרה בני ישראל.
> ישעיהו לא ז: כי ביום ההוא ימאסון איש אלילי כספו ואלילי זהבו אשר עשו לכם ידיכם חטא.
> ישעיהו לא ח: ונפל אשור בחרב לא איש וחרב לא אדם תאכלנו; ונס לו מפני חרב ובחוריו למס יהיו.
> ישעיהו לא ט: וסלעו ממגור יעבור וחתו מנס שריו:  נאם יהוה אשר אור לו בציון ותנור לו בירושלם.
> ישעיהו לב א: הן לצדק ימלך מלך; ולשרים למשפט ישרו.
> ישעיהו לב ב: והיה איש כמחבא רוח וסתר זרם כפלגי מים בציון כצל סלע כבד בארץ עיפה.
> ישעיהו לב ג: ולא תשעינה עיני ראים; ואזני שמעים תקשבנה.
> ישעיהו לב ד: ולבב נמהרים יבין לדעת; ולשון עלגים תמהר לדבר צחות.
> ישעיהו לב ה: לא יקרא עוד לנבל נדיב; ולכילי לא יאמר שוע.
> ישעיהו לב ו: כי נבל נבלה ידבר ולבו יעשה און לעשות חנף ולדבר אל יהוה תועה להריק נפש רעב ומשקה צמא יחסיר.
> ישעיהו לב ז: וכלי כליו רעים; הוא זמות יעץ לחבל ענוים (עניים) באמרי שקר ובדבר אביון משפט.
> ישעיהו לב ח: ונדיב נדיבות יעץ; והוא על נדיבות יקום.
> ישעיהו לב ט: נשים שאננות קמנה שמענה קולי; בנות בטחות האזנה אמרתי.
> ישעיהו לב י: ימים על שנה תרגזנה בטחות:  כי כלה בציר אסף בלי יבוא.
> ישעיהו לב יא: חרדו שאננות רגזה בטחות; פשטה וערה וחגורה על חלצים.
> ישעיהו לב יב: על שדים ספדים; על שדי חמד על גפן פריה.
> ישעיהו לב יג: על אדמת עמי קוץ שמיר תעלה:  כי על כל בתי משוש קריה עליזה.
> ישעיהו לב יד: כי ארמון נטש המון עיר עזב; עפל ובחן היה בעד מערות עד עולם משוש פראים מרעה עדרים.
> ישעיהו לב טו: עד יערה עלינו רוח ממרום; והיה מדבר לכרמל וכרמל (והכרמל) ליער יחשב.
> ישעיהו לב טז: ושכן במדבר משפט; וצדקה בכרמל תשב.
> ישעיהו לב יז: והיה מעשה הצדקה שלום; ועבדת הצדקה השקט ובטח עד עולם.
> ישעיהו לב יח: וישב עמי בנוה שלום; ובמשכנות מבטחים ובמנוחת שאננות.
> ישעיהו לב יט: וברד ברדת היער; ובשפלה תשפל העיר.
> ישעיהו לב כ: אשריכם זרעי על כל מים; משלחי רגל השור והחמור.
> ישעיהו לג א: הוי שודד ואתה לא שדוד ובוגד ולא בגדו בו; כהתמך שודד תושד כנלתך לבגד יבגדו בך.
> ישעיהו לג ב: יהוה חננו לך קוינו; היה זרעם לבקרים אף ישועתנו בעת צרה.
> ישעיהו לג ג: מקול המון נדדו עמים; מרוממתך נפצו גוים.
> ישעיהו לג ד: ואסף שללכם אסף החסיל כמשק גבים שקק בו.
> ישעיהו לג ה: נשגב יהוה כי שכן מרום; מלא ציון משפט וצדקה.
> ישעיהו לג ו: והיה אמונת עתיך חסן ישועת חכמת ודעת; יראת יהוה היא אוצרו.
> ישעיהו לג ז: הן אראלם צעקו חצה; מלאכי שלום מר יבכיון.
> ישעיהו לג ח: נשמו מסלות שבת עבר ארח; הפר ברית מאס ערים לא חשב אנוש.
> ישעיהו לג ט: אבל אמללה ארץ החפיר לבנון קמל; היה השרון כערבה ונער בשן וכרמל.
> ישעיהו לג י: עתה אקום יאמר יהוה; עתה ארומם עתה אנשא.
> ישעיהו לג יא: תהרו חשש תלדו קש; רוחכם אש תאכלכם.
> ישעיהו לג יב: והיו עמים משרפות שיד; קוצים כסוחים באש יצתו.
> ישעיהו לג יג: שמעו רחוקים אשר עשיתי; ודעו קרובים גברתי.
> ישעיהו לג יד: פחדו בציון חטאים אחזה רעדה חנפים; מי יגור לנו אש אוכלה מי יגור לנו מוקדי עולם.
> ישעיהו לג טו: הלך צדקות ודבר מישרים; מאס בבצע מעשקות נער כפיו מתמך בשחד אטם אזנו משמע דמים ועצם עיניו מראות ברע.
> ישעיהו לג טז: הוא מרומים ישכן מצדות סלעים משגבו; לחמו נתן מימיו נאמנים.
> ישעיהו לג יז: מלך ביפיו תחזינה עיניך; תראינה ארץ מרחקים.
> ישעיהו לג יח: לבך יהגה אימה; איה ספר איה שקל איה ספר את המגדלים.
> ישעיהו לג יט: את עם נועז לא תראה:  עם עמקי שפה משמוע נלעג לשון אין בינה.
> ישעיהו לג כ: חזה ציון קרית מועדנו; עיניך תראינה ירושלם נוה שאנן אהל בל יצען בל יסע יתדתיו לנצח וכל חבליו בל ינתקו.
> ישעיהו לג כא: כי אם שם אדיר יהוה לנו מקום נהרים יארים רחבי ידים; בל תלך בו אני שיט וצי אדיר לא יעברנו.
> ישעיהו לג כב: כי יהוה שפטנו יהוה מחקקנו; יהוה מלכנו הוא יושיענו.
> ישעיהו לג כג: נטשו חבליך; בל יחזקו כן תרנם בל פרשו נס אז חלק עד שלל מרבה פסחים בזזו בז.
> ישעיהו לג כד: ובל יאמר שכן חליתי; העם הישב בה נשא עון.
> ישעיהו לד א: קרבו גוים לשמע ולאמים הקשיבו; תשמע הארץ ומלאה תבל וכל צאצאיה.
> ישעיהו לד ב: כי קצף ליהוה על כל הגוים וחמה על כל צבאם; החרימם נתנם לטבח.
> ישעיהו לד ג: וחלליהם ישלכו ופגריהם יעלה באשם; ונמסו הרים מדמם.
> ישעיהו לד ד: ונמקו כל צבא השמים ונגלו כספר השמים; וכל צבאם יבול כנבל עלה מגפן וכנבלת מתאנה.
> ישעיהו לד ה: כי רותה בשמים חרבי; הנה על אדום תרד ועל עם חרמי למשפט.
> ישעיהו לד ו: חרב ליהוה מלאה דם הדשנה מחלב מדם כרים ועתודים מחלב כליות אילים:  כי זבח ליהוה בבצרה וטבח גדול בארץ אדום.
> ישעיהו לד ז: וירדו ראמים עמם ופרים עם אבירים; ורותה ארצם מדם ועפרם מחלב ידשן.
> ישעיהו לד ח: כי יום נקם ליהוה שנת שלומים לריב ציון.
> ישעיהו לד ט: ונהפכו נחליה לזפת ועפרה לגפרית; והיתה ארצה לזפת בערה.
> ישעיהו לד י: לילה ויומם לא תכבה לעולם יעלה עשנה; מדור לדור תחרב לנצח נצחים אין עבר בה.
> ישעיהו לד יא: וירשוה קאת וקפוד וינשוף וערב ישכנו בה; ונטה עליה קו תהו ואבני בהו.
> ישעיהו לד יב: חריה ואין שם מלוכה יקראו; וכל שריה יהיו אפס.
> ישעיהו לד יג: ועלתה ארמנתיה סירים קמוש וחוח במבצריה; והיתה נוה תנים חציר לבנות יענה.
> ישעיהו לד יד: ופגשו ציים את איים ושעיר על רעהו יקרא; אך שם הרגיעה לילית ומצאה לה מנוח.
> ישעיהו לד טו: שמה קננה קפוז ותמלט ובקעה ודגרה בצלה; אך שם נקבצו דיות אשה רעותה.
> ישעיהו לד טז: דרשו מעל ספר יהוה וקראו אחת מהנה לא נעדרה אשה רעותה לא פקדו:  כי פי הוא צוה ורוחו הוא קבצן.
> ישעיהו לד יז: והוא הפיל להן גורל וידו חלקתה להם בקו; עד עולם יירשוה לדור ודור ישכנו בה.
> ישעיהו לה א: יששום מדבר וציה; ותגל ערבה ותפרח כחבצלת.
> ישעיהו לה ב: פרח תפרח ותגל אף גילת ורנן כבוד הלבנון נתן לה הדר הכרמל והשרון; המה יראו כבוד יהוה הדר אלהינו.
> ישעיהו לה ג: חזקו ידים רפות; וברכים כשלות אמצו.
> ישעיהו לה ד: אמרו לנמהרי לב חזקו אל תיראו; הנה אלהיכם נקם יבוא גמול אלהים הוא יבוא וישעכם.
> ישעיהו לה ה: אז תפקחנה עיני עורים; ואזני חרשים תפתחנה.
> ישעיהו לה ו: אז ידלג כאיל פסח ותרן לשון אלם:  כי נבקעו במדבר מים ונחלים בערבה.
> ישעיהו לה ז: והיה השרב לאגם וצמאון למבועי מים; בנוה תנים רבצה חציר לקנה וגמא.
> ישעיהו לה ח: והיה שם מסלול ודרך ודרך הקדש יקרא לה לא יעברנו טמא והוא למו; הלך דרך ואוילים לא יתעו.
> ישעיהו לה ט: לא יהיה שם אריה ופריץ חיות בל יעלנה לא תמצא שם; והלכו גאולים.
> ישעיהו לה י: ופדויי יהוה ישבון ובאו ציון ברנה ושמחת עולם על ראשם; ששון ושמחה ישיגו ונסו יגון ואנחה.
> ישעיהו לו א: ויהי בארבע עשרה שנה למלך חזקיהו עלה סנחריב מלך אשור על כל ערי יהודה הבצרות ויתפשם.
> ישעיהו לו ב: וישלח מלך אשור את רבשקה מלכיש ירושלמה אל המלך חזקיהו בחיל כבד; ויעמד בתעלת הברכה העליונה במסלת שדה כובס.
> ישעיהו לו ג: ויצא אליו אליקים בן חלקיהו אשר על הבית ושבנא הספר ויואח בן אסף המזכיר.
> ישעיהו לו ד: ויאמר אליהם רבשקה אמרו נא אל חזקיהו:  כה אמר המלך הגדול מלך אשור מה הבטחון הזה אשר בטחת.
> ישעיהו לו ה: אמרתי אך דבר שפתים עצה וגבורה למלחמה; עתה על מי בטחת כי מרדת בי.
> ישעיהו לו ו: הנה בטחת על משענת הקנה הרצוץ הזה על מצרים אשר יסמך איש עליו ובא בכפו ונקבה:  כן פרעה מלך מצרים לכל הבטחים עליו.
> ישעיהו לו ז: וכי תאמר אלי אל יהוה אלהינו בטחנו:  הלוא הוא אשר הסיר חזקיהו את במתיו ואת מזבחתיו ויאמר ליהודה ולירושלם לפני המזבח הזה תשתחוו.
> ישעיהו לו ח: ועתה התערב נא את אדני המלך אשור; ואתנה לך אלפים סוסים אם תוכל לתת לך רכבים עליהם.
> ישעיהו לו ט: ואיך תשיב את פני פחת אחד עבדי אדני הקטנים; ותבטח לך על מצרים לרכב ולפרשים.
> ישעיהו לו י: ועתה המבלעדי יהוה עליתי על הארץ הזאת להשחיתה; יהוה אמר אלי עלה אל הארץ הזאת והשחיתה.
> ישעיהו לו יא: ויאמר אליקים ושבנא ויואח אל רבשקה דבר נא אל עבדיך ארמית כי שמעים אנחנו; ואל תדבר אלינו יהודית באזני העם אשר על החומה.
> ישעיהו לו יב: ויאמר רבשקה האל אדניך ואליך שלחני אדני לדבר את הדברים האלה:  הלא על האנשים הישבים על החומה לאכל את חראיהם (צואתם) ולשתות את שיניהם (מימי רגליהם) עמכם.
> ישעיהו לו יג: ויעמד רבשקה ויקרא בקול גדול יהודית; ויאמר שמעו את דברי המלך הגדול מלך אשור.
> ישעיהו לו יד: כה אמר המלך אל ישא לכם חזקיהו:  כי לא יוכל להציל אתכם.
> ישעיהו לו טו: ואל יבטח אתכם חזקיהו אל יהוה לאמר הצל יצילנו יהוה:  לא תנתן העיר הזאת ביד מלך אשור.
> ישעיהו לו טז: אל תשמעו אל חזקיהו; כי כה אמר המלך אשור עשו אתי ברכה וצאו אלי ואכלו איש גפנו ואיש תאנתו ושתו איש מי בורו.
> ישעיהו לו יז: עד באי ולקחתי אתכם אל ארץ כארצכם:  ארץ דגן ותירוש ארץ לחם וכרמים.
> ישעיהו לו יח: פן יסית אתכם חזקיהו לאמר יהוה יצילנו; ההצילו אלהי הגוים איש את ארצו מיד מלך אשור.
> ישעיהו לו יט: איה אלהי חמת וארפד איה אלהי ספרוים; וכי הצילו את שמרון מידי.
> ישעיהו לו כ: מי בכל אלהי הארצות האלה אשר הצילו את ארצם מידי; כי יציל יהוה את ירושלם מידי.
> ישעיהו לו כא: ויחרישו ולא ענו אתו דבר:  כי מצות המלך היא לאמר לא תענהו.
> ישעיהו לו כב: ויבא אליקים בן חלקיהו אשר על הבית ושבנא הספר ויואח בן אסף המזכיר אל חזקיהו קרועי בגדים; ויגידו לו את דברי רבשקה.
> ישעיהו לז א: ויהי כשמע המלך חזקיהו ויקרע את בגדיו; ויתכס בשק ויבא בית יהוה.
> ישעיהו לז ב: וישלח את אליקים אשר על הבית ואת שבנא הסופר ואת זקני הכהנים מתכסים בשקים אל ישעיהו בן אמוץ הנביא.
> ישעיהו לז ג: ויאמרו אליו כה אמר חזקיהו יום צרה ותוכחה ונאצה היום הזה:  כי באו בנים עד משבר וכח אין ללדה.
> ישעיהו לז ד: אולי ישמע יהוה אלהיך את דברי רבשקה אשר שלחו מלך אשור אדניו לחרף אלהים חי והוכיח בדברים אשר שמע יהוה אלהיך; ונשאת תפלה בעד השארית הנמצאה.
> ישעיהו לז ה: ויבאו עבדי המלך חזקיהו אל ישעיהו.
> ישעיהו לז ו: ויאמר אליהם ישעיהו כה תאמרון אל אדניכם:  כה אמר יהוה אל תירא מפני הדברים אשר שמעת אשר גדפו נערי מלך אשור אותי.
> ישעיהו לז ז: הנני נותן בו רוח ושמע שמועה ושב אל ארצו; והפלתיו בחרב בארצו.
> ישעיהו לז ח: וישב רבשקה וימצא את מלך אשור נלחם על לבנה:  כי שמע כי נסע מלכיש.
> ישעיהו לז ט: וישמע על תרהקה מלך כוש לאמר יצא להלחם אתך; וישמע וישלח מלאכים אל חזקיהו לאמר.
> ישעיהו לז י: כה תאמרון אל חזקיהו מלך יהודה לאמר אל ישאך אלהיך אשר אתה בוטח בו לאמר:  לא תנתן ירושלם ביד מלך אשור.
> ישעיהו לז יא: הנה אתה שמעת אשר עשו מלכי אשור לכל הארצות להחרימם; ואתה תנצל.
> ישעיהו לז יב: ההצילו אותם אלהי הגוים אשר השחיתו אבותי את גוזן ואת חרן; ורצף ובני עדן אשר בתלשר.
> ישעיהו לז יג: איה מלך חמת ומלך ארפד ומלך לעיר ספרוים הנע ועוה.
> ישעיהו לז יד: ויקח חזקיהו את הספרים מיד המלאכים ויקראהו; ויעל בית יהוה ויפרשהו חזקיהו לפני יהוה.
> ישעיהו לז טו: ויתפלל חזקיהו אל יהוה לאמר.
> ישעיהו לז טז: יהוה צבאות אלהי ישראל ישב הכרבים אתה הוא האלהים לבדך לכל ממלכות הארץ; אתה עשית את השמים ואת הארץ.
> ישעיהו לז יז: הטה יהוה אזנך ושמע פקח יהוה עינך וראה; ושמע את כל דברי סנחריב אשר שלח לחרף אלהים חי.
> ישעיהו לז יח: אמנם יהוה:  החריבו מלכי אשור את כל הארצות ואת ארצם.
> ישעיהו לז יט: ונתן את אלהיהם באש:  כי לא אלהים המה כי אם מעשה ידי אדם עץ ואבן ויאבדום.
> ישעיהו לז כ: ועתה יהוה אלהינו הושיענו מידו; וידעו כל ממלכות הארץ כי אתה יהוה לבדך.
> ישעיהו לז כא: וישלח ישעיהו בן אמוץ אל חזקיהו לאמר:  כה אמר יהוה אלהי ישראל אשר התפללת אלי אל סנחריב מלך אשור.
> ישעיהו לז כב: זה הדבר אשר דבר יהוה עליו:  בזה לך לעגה לך בתולת בת ציון אחריך ראש הניעה בת ירושלם.
> ישעיהו לז כג: את מי חרפת וגדפת ועל מי הרימותה קול; ותשא מרום עיניך אל קדוש ישראל.
> ישעיהו לז כד: ביד עבדיך חרפת אדני ותאמר ברב רכבי אני עליתי מרום הרים ירכתי לבנון; ואכרת קומת ארזיו מבחר ברשיו ואבוא מרום קצו יער כרמלו.
> ישעיהו לז כה: אני קרתי ושתיתי מים; ואחרב בכף פעמי כל יארי מצור.
> ישעיהו לז כו: הלוא שמעת למרחוק אותה עשיתי מימי קדם ויצרתיה; עתה הבאתיה ותהי להשאות גלים נצים ערים בצרות.
> ישעיהו לז כז: וישביהן קצרי יד חתו ובשו; היו עשב שדה וירק דשא חציר גגות ושדמה לפני קמה.
> ישעיהו לז כח: ושבתך וצאתך ובואך ידעתי; ואת התרגזך אלי.
> ישעיהו לז כט: יען התרגזך אלי ושאננך עלה באזני ושמתי חחי באפך ומתגי בשפתיך והשיבתיך בדרך אשר באת בה.
> ישעיהו לז ל: וזה לך האות אכול השנה ספיח ובשנה השנית שחיס; ובשנה השלישית זרעו וקצרו ונטעו כרמים ואכול (ואכלו) פרים.
> ישעיהו לז לא: ויספה פליטת בית יהודה הנשארה שרש למטה; ועשה פרי למעלה.
> ישעיהו לז לב: כי מירושלם תצא שארית ופליטה מהר ציון; קנאת יהוה צבאות תעשה זאת.
> ישעיהו לז לג: לכן כה אמר יהוה אל מלך אשור לא יבוא אל העיר הזאת ולא יורה שם חץ; ולא יקדמנה מגן ולא ישפך עליה סללה.
> ישעיהו לז לד: בדרך אשר בא בה ישוב; ואל העיר הזאת לא יבוא נאם יהוה.
> ישעיהו לז לה: וגנותי על העיר הזאת להושיעה למעני ולמען דוד עבדי.
> ישעיהו לז לו: ויצא מלאך יהוה ויכה במחנה אשור מאה ושמנים וחמשה אלף; וישכימו בבקר והנה כלם פגרים מתים.
> ישעיהו לז לז: ויסע וילך וישב סנחריב מלך אשור; וישב בנינוה.
> ישעיהו לז לח: ויהי הוא משתחוה בית נסרך אלהיו ואדרמלך ושראצר בניו הכהו בחרב והמה נמלטו ארץ אררט; וימלך אסר חדן בנו תחתיו.
> ישעיהו לח א: בימים ההם חלה חזקיהו למות; ויבוא אליו ישעיהו בן אמוץ הנביא ויאמר אליו כה אמר יהוה צו לביתך כי מת אתה ולא תחיה.
> ישעיהו לח ב: ויסב חזקיהו פניו אל הקיר; ויתפלל אל יהוה.
> ישעיהו לח ג: ויאמר אנה יהוה זכר נא את אשר התהלכתי לפניך באמת ובלב שלם והטוב בעיניך עשיתי; ויבך חזקיהו בכי גדול.
> ישעיהו לח ד: ויהי דבר יהוה אל ישעיהו לאמר.
> ישעיהו לח ה: הלוך ואמרת אל חזקיהו כה אמר יהוה אלהי דוד אביך שמעתי את תפלתך ראיתי את דמעתך; הנני יוסף על ימיך חמש עשרה שנה.
> ישעיהו לח ו: ומכף מלך אשור אצילך ואת העיר הזאת; וגנותי על העיר הזאת.
> ישעיהו לח ז: וזה לך האות מאת יהוה אשר יעשה יהוה את הדבר הזה אשר דבר.
> ישעיהו לח ח: הנני משיב את צל המעלות אשר ירדה במעלות אחז בשמש אחרנית עשר מעלות; ותשב השמש עשר מעלות במעלות אשר ירדה.
> ישעיהו לח ט: מכתב לחזקיהו מלך יהודה בחלתו ויחי מחליו.
> ישעיהו לח י: אני אמרתי בדמי ימי אלכה בשערי שאול; פקדתי יתר שנותי.
> ישעיהו לח יא: אמרתי לא אראה יה יה בארץ החיים; לא אביט אדם עוד עם יושבי חדל.
> ישעיהו לח יב: דורי נסע ונגלה מני כאהל רעי; קפדתי כארג חיי מדלה יבצעני מיום עד לילה תשלימני.
> ישעיהו לח יג: שויתי עד בקר כארי כן ישבר כל עצמותי; מיום עד לילה תשלימני.
> ישעיהו לח יד: כסוס עגור כן אצפצף אהגה כיונה; דלו עיני למרום אדני עשקה לי ערבני.
> ישעיהו לח טו: מה אדבר ואמר לי והוא עשה; אדדה כל שנותי על מר נפשי.
> ישעיהו לח טז: אדני עליהם יחיו; ולכל בהן חיי רוחי ותחלימני והחיני.
> ישעיהו לח יז: הנה לשלום מר לי מר; ואתה חשקת נפשי משחת בלי כי השלכת אחרי גוך כל חטאי.
> ישעיהו לח יח: כי לא שאול תודך מות יהללך; לא ישברו יורדי בור אל אמתך.
> ישעיהו לח יט: חי חי הוא יודך כמוני היום; אב לבנים יודיע אל אמתך.
> ישעיהו לח כ: יהוה להושיעני; ונגנותי ננגן כל ימי חיינו על בית יהוה.
> ישעיהו לח כא: ויאמר ישעיהו ישאו דבלת תאנים; וימרחו על השחין ויחי.
> ישעיהו לח כב: ויאמר חזקיהו מה אות:  כי אעלה בית יהוה.
> ישעיהו לט א: בעת ההיא שלח מרדך בלאדן בן בלאדן מלך בבל ספרים ומנחה אל חזקיהו; וישמע כי חלה ויחזק.
> ישעיהו לט ב: וישמח עליהם חזקיהו ויראם את בית נכתה את הכסף ואת הזהב ואת הבשמים ואת השמן הטוב ואת כל בית כליו ואת כל אשר נמצא באצרתיו:  לא היה דבר אשר לא הראם חזקיהו בביתו ובכל ממשלתו.
> ישעיהו לט ג: ויבא ישעיהו הנביא אל המלך חזקיהו; ויאמר אליו מה אמרו האנשים האלה ומאין יבאו אליך ויאמר חזקיהו מארץ רחוקה באו אלי מבבל.
> ישעיהו לט ד: ויאמר מה ראו בביתך; ויאמר חזקיהו את כל אשר בביתי ראו לא היה דבר אשר לא הראיתים באוצרתי.
> ישעיהו לט ה: ויאמר ישעיהו אל חזקיהו:  שמע דבר יהוה צבאות.
> ישעיהו לט ו: הנה ימים באים ונשא כל אשר בביתך ואשר אצרו אבתיך עד היום הזה בבל:  לא יותר דבר אמר יהוה.
> ישעיהו לט ז: ומבניך אשר יצאו ממך אשר תוליד יקחו; והיו סריסים בהיכל מלך בבל.
> ישעיהו לט ח: ויאמר חזקיהו אל ישעיהו טוב דבר יהוה אשר דברת; ויאמר כי יהיה שלום ואמת בימי.
> ישעיהו מ א: נחמו נחמו עמי יאמר אלהיכם.
> ישעיהו מ ב: דברו על לב ירושלם וקראו אליה כי מלאה צבאה כי נרצה עונה:  כי לקחה מיד יהוה כפלים בכל חטאתיה.
> ישעיהו מ ג: קול קורא במדבר פנו דרך יהוה; ישרו בערבה מסלה לאלהינו.
> ישעיהו מ ד: כל גיא ינשא וכל הר וגבעה ישפלו; והיה העקב למישור והרכסים לבקעה.
> ישעיהו מ ה: ונגלה כבוד יהוה; וראו כל בשר יחדו כי פי יהוה דבר.
> ישעיהו מ ו: קול אמר קרא ואמר מה אקרא; כל הבשר חציר וכל חסדו כציץ השדה.
> ישעיהו מ ז: יבש חציר נבל ציץ כי רוח יהוה נשבה בו; אכן חציר העם.
> ישעיהו מ ח: יבש חציר נבל ציץ; ודבר אלהינו יקום לעולם.
> ישעיהו מ ט: על הר גבה עלי לך מבשרת ציון הרימי בכח קולך מבשרת ירושלם; הרימי אל תיראי אמרי לערי יהודה הנה אלהיכם.
> ישעיהו מ י: הנה אדני יהוה בחזק יבוא וזרעו משלה לו; הנה שכרו אתו ופעלתו לפניו.
> ישעיהו מ יא: כרעה עדרו ירעה בזרעו יקבץ טלאים ובחיקו ישא; עלות ינהל.
> ישעיהו מ יב: מי מדד בשעלו מים ושמים בזרת תכן וכל בשלש עפר הארץ; ושקל בפלס הרים וגבעות במאזנים.
> ישעיהו מ יג: מי תכן את רוח יהוה; ואיש עצתו יודיענו.
> ישעיהו מ יד: את מי נועץ ויבינהו וילמדהו בארח משפט; וילמדהו דעת ודרך תבונות יודיענו.
> ישעיהו מ טו: הן גוים כמר מדלי וכשחק מאזנים נחשבו; הן איים כדק יטול.
> ישעיהו מ טז: ולבנון אין די בער; וחיתו אין די עולה.
> ישעיהו מ יז: כל הגוים כאין נגדו; מאפס ותהו נחשבו לו.
> ישעיהו מ יח: ואל מי תדמיון אל; ומה דמות תערכו לו.
> ישעיהו מ יט: הפסל נסך חרש וצרף בזהב ירקענו; ורתקות כסף צורף.
> ישעיהו מ כ: המסכן תרומה עץ לא ירקב יבחר; חרש חכם יבקש לו להכין פסל לא ימוט.
> ישעיהו מ כא: הלוא תדעו הלוא תשמעו הלוא הגד מראש לכם; הלוא הבינותם מוסדות הארץ.
> ישעיהו מ כב: הישב על חוג הארץ וישביה כחגבים; הנוטה כדק שמים וימתחם כאהל לשבת.
> ישעיהו מ כג: הנותן רוזנים לאין; שפטי ארץ כתהו עשה.
> ישעיהו מ כד: אף בל נטעו אף בל זרעו אף בל שרש בארץ גזעם; וגם נשף בהם ויבשו וסערה כקש תשאם.
> ישעיהו מ כה: ואל מי תדמיוני ואשוה יאמר קדוש.
> ישעיהו מ כו: שאו מרום עיניכם וראו מי ברא אלה המוציא במספר צבאם; לכלם בשם יקרא מרב אונים ואמיץ כח איש לא נעדר.
> ישעיהו מ כז: למה תאמר יעקב ותדבר ישראל:  נסתרה דרכי מיהוה ומאלהי משפטי יעבור.
> ישעיהו מ כח: הלוא ידעת אם לא שמעת אלהי עולם יהוה בורא קצות הארץ לא ייעף ולא ייגע:  אין חקר לתבונתו.
> ישעיהו מ כט: נתן ליעף כח; ולאין אונים עצמה ירבה.
> ישעיהו מ ל: ויעפו נערים ויגעו; ובחורים כשול יכשלו.
> ישעיהו מ לא: וקוי יהוה יחליפו כח יעלו אבר כנשרים; ירוצו ולא ייגעו ילכו ולא ייעפו.
> ישעיהו מא א: החרישו אלי איים ולאמים יחליפו כח; יגשו אז ידברו יחדו למשפט נקרבה.
> ישעיהו מא ב: מי העיר ממזרח צדק יקראהו לרגלו; יתן לפניו גוים ומלכים ירד יתן כעפר חרבו כקש נדף קשתו.
> ישעיהו מא ג: ירדפם יעבור שלום; ארח ברגליו לא יבוא.
> ישעיהו מא ד: מי פעל ועשה קרא הדרות מראש:  אני יהוה ראשון ואת אחרנים אני הוא.
> ישעיהו מא ה: ראו איים ויראו קצות הארץ יחרדו; קרבו ויאתיון.
> ישעיהו מא ו: איש את רעהו יעזרו; ולאחיו יאמר חזק.
> ישעיהו מא ז: ויחזק חרש את צרף מחליק פטיש את הולם פעם; אמר לדבק טוב הוא ויחזקהו במסמרים לא ימוט.
> ישעיהו מא ח: ואתה ישראל עבדי יעקב אשר בחרתיך; זרע אברהם אהבי.
> ישעיהו מא ט: אשר החזקתיך מקצות הארץ ומאציליה קראתיך; ואמר לך עבדי אתה בחרתיך ולא מאסתיך.
> ישעיהו מא י: אל תירא כי עמך אני אל תשתע כי אני אלהיך; אמצתיך אף עזרתיך אף תמכתיך בימין צדקי.
> ישעיהו מא יא: הן יבשו ויכלמו כל הנחרים בך; יהיו כאין ויאבדו אנשי ריבך.
> ישעיהו מא יב: תבקשם ולא תמצאם אנשי מצתך; יהיו כאין וכאפס אנשי מלחמתך.
> ישעיהו מא יג: כי אני יהוה אלהיך מחזיק ימינך; האמר לך אל תירא אני עזרתיך.
> ישעיהו מא יד: אל תיראי תולעת יעקב מתי ישראל; אני עזרתיך נאם יהוה וגאלך קדוש ישראל.
> ישעיהו מא טו: הנה שמתיך למורג חרוץ חדש בעל פיפיות; תדוש הרים ותדק וגבעות כמץ תשים.
> ישעיהו מא טז: תזרם ורוח תשאם וסערה תפיץ אותם; ואתה תגיל ביהוה בקדוש ישראל תתהלל.
> ישעיהו מא יז: העניים והאביונים מבקשים מים ואין לשונם בצמא נשתה; אני יהוה אענם אלהי ישראל לא אעזבם.
> ישעיהו מא יח: אפתח על שפיים נהרות ובתוך בקעות מעינות; אשים מדבר לאגם מים וארץ ציה למוצאי מים.
> ישעיהו מא יט: אתן במדבר ארז שטה והדס ועץ שמן; אשים בערבה ברוש תדהר ותאשור יחדו.
> ישעיהו מא כ: למען יראו וידעו וישימו וישכילו יחדו כי יד יהוה עשתה זאת; וקדוש ישראל בראה.
> ישעיהו מא כא: קרבו ריבכם יאמר יהוה; הגישו עצמותיכם יאמר מלך יעקב.
> ישעיהו מא כב: יגישו ויגידו לנו את אשר תקרינה; הראשנות מה הנה הגידו ונשימה לבנו ונדעה אחריתן או הבאות השמיענו.
> ישעיהו מא כג: הגידו האתיות לאחור ונדעה כי אלהים אתם; אף תיטיבו ותרעו ונשתעה ונרא (ונראה) יחדו.
> ישעיהו מא כד: הן אתם מאין ופעלכם מאפע; תועבה יבחר בכם.
> ישעיהו מא כה: העירותי מצפון ויאת ממזרח שמש יקרא בשמי; ויבא סגנים כמו חמר וכמו יוצר ירמס טיט.
> ישעיהו מא כו: מי הגיד מראש ונדעה ומלפנים ונאמר צדיק; אף אין מגיד אף אין משמיע אף אין שמע אמריכם.
> ישעיהו מא כז: ראשון לציון הנה הנם; ולירושלם מבשר אתן.
> ישעיהו מא כח: וארא ואין איש ומאלה ואין יועץ; ואשאלם וישיבו דבר.
> ישעיהו מא כט: הן כלם און אפס מעשיהם; רוח ותהו נסכיהם.
> ישעיהו מב א: הן עבדי אתמך בו בחירי רצתה נפשי; נתתי רוחי עליו משפט לגוים יוציא.
> ישעיהו מב ב: לא יצעק ולא ישא; ולא ישמיע בחוץ קולו.
> ישעיהו מב ג: קנה רצוץ לא ישבור ופשתה כהה לא יכבנה; לאמת יוציא משפט.
> ישעיהו מב ד: לא יכהה ולא ירוץ עד ישים בארץ משפט; ולתורתו איים ייחלו.
> ישעיהו מב ה: כה אמר האל יהוה בורא השמים ונוטיהם רקע הארץ וצאצאיה; נתן נשמה לעם עליה ורוח להלכים בה.
> ישעיהו מב ו: אני יהוה קראתיך בצדק ואחזק בידך; ואצרך ואתנך לברית עם לאור גוים.
> ישעיהו מב ז: לפקח עינים עורות; להוציא ממסגר אסיר מבית כלא ישבי חשך.
> ישעיהו מב ח: אני יהוה הוא שמי; וכבודי לאחר לא אתן ותהלתי לפסילים.
> ישעיהו מב ט: הראשנות הנה באו; וחדשות אני מגיד בטרם תצמחנה אשמיע אתכם.
> ישעיהו מב י: שירו ליהוה שיר חדש תהלתו מקצה הארץ; יורדי הים ומלאו איים וישביהם.
> ישעיהו מב יא: ישאו מדבר ועריו חצרים תשב קדר; ירנו ישבי סלע מראש הרים יצוחו.
> ישעיהו מב יב: ישימו ליהוה כבוד; ותהלתו באיים יגידו.
> ישעיהו מב יג: יהוה כגבור יצא כאיש מלחמות יעיר קנאה; יריע אף יצריח על איביו יתגבר.
> ישעיהו מב יד: החשיתי מעולם אחריש אתאפק; כיולדה אפעה אשם ואשאף יחד.
> ישעיהו מב טו: אחריב הרים וגבעות וכל עשבם אוביש; ושמתי נהרות לאיים ואגמים אוביש.
> ישעיהו מב טז: והולכתי עורים בדרך לא ידעו בנתיבות לא ידעו אדריכם; אשים מחשך לפניהם לאור ומעקשים למישור אלה הדברים עשיתם ולא עזבתים.
> ישעיהו מב יז: נסגו אחור יבשו בשת הבטחים בפסל; האמרים למסכה אתם אלהינו.
> ישעיהו מב יח: החרשים שמעו; והעורים הביטו לראות.
> ישעיהו מב יט: מי עור כי אם עבדי וחרש כמלאכי אשלח; מי עור כמשלם ועור כעבד יהוה.
> ישעיהו מב כ: ראית (ראות) רבות ולא תשמר; פקוח אזנים ולא ישמע.
> ישעיהו מב כא: יהוה חפץ למען צדקו; יגדיל תורה ויאדיר.
> ישעיהו מב כב: והוא עם בזוז ושסוי הפח בחורים כלם ובבתי כלאים החבאו; היו לבז ואין מציל משסה ואין אמר השב.
> ישעיהו מב כג: מי בכם יאזין זאת; יקשב וישמע לאחור.
> ישעיהו מב כד: מי נתן למשוסה (למשסה) יעקב וישראל לבזזים הלוא יהוה:  זו חטאנו לו ולא אבו בדרכיו הלוך ולא שמעו בתורתו.
> ישעיהו מב כה: וישפך עליו חמה אפו ועזוז מלחמה; ותלהטהו מסביב ולא ידע ותבער בו ולא ישים על לב.
> ישעיהו מג א: ועתה כה אמר יהוה בראך יעקב ויצרך ישראל:  אל תירא כי גאלתיך קראתי בשמך לי אתה.
> ישעיהו מג ב: כי תעבר במים אתך אני ובנהרות לא ישטפוך:  כי תלך במו אש לא תכוה ולהבה לא תבער בך.
> ישעיהו מג ג: כי אני יהוה אלהיך קדוש ישראל מושיעך; נתתי כפרך מצרים כוש וסבא תחתיך.
> ישעיהו מג ד: מאשר יקרת בעיני נכבדת ואני אהבתיך; ואתן אדם תחתיך ולאמים תחת נפשך.
> ישעיהו מג ה: אל תירא כי אתך אני:  ממזרח אביא זרעך וממערב אקבצך.
> ישעיהו מג ו: אמר לצפון תני ולתימן אל תכלאי; הביאי בני מרחוק ובנותי מקצה הארץ.
> ישעיהו מג ז: כל הנקרא בשמי ולכבודי בראתיו:  יצרתיו אף עשיתיו.
> ישעיהו מג ח: הוציא עם עור ועינים יש; וחרשים ואזנים למו.
> ישעיהו מג ט: כל הגוים נקבצו יחדו ויאספו לאמים מי בהם יגיד זאת וראשנות ישמיענו; יתנו עדיהם ויצדקו וישמעו ויאמרו אמת.
> ישעיהו מג י: אתם עדי נאם יהוה ועבדי אשר בחרתי:  למען תדעו ותאמינו לי ותבינו כי אני הוא לפני לא נוצר אל ואחרי לא יהיה.
> ישעיהו מג יא: אנכי אנכי יהוה; ואין מבלעדי מושיע.
> ישעיהו מג יב: אנכי הגדתי והושעתי והשמעתי ואין בכם זר; ואתם עדי נאם יהוה ואני אל.
> ישעיהו מג יג: גם מיום אני הוא ואין מידי מציל; אפעל ומי ישיבנה.
> ישעיהו מג יד: כה אמר יהוה גאלכם קדוש ישראל:  למענכם שלחתי בבלה והורדתי בריחים כלם וכשדים באניות רנתם.
> ישעיהו מג טו: אני יהוה קדושכם; בורא ישראל מלככם.
> ישעיהו מג טז: כה אמר יהוה הנותן בים דרך ובמים עזים נתיבה.
> ישעיהו מג יז: המוציא רכב וסוס חיל ועזוז; יחדו ישכבו בל יקומו דעכו כפשתה כבו.
> ישעיהו מג יח: אל תזכרו ראשנות; וקדמניות אל תתבננו.
> ישעיהו מג יט: הנני עשה חדשה עתה תצמח הלוא תדעוה; אף אשים במדבר דרך בישמון נהרות.
> ישעיהו מג כ: תכבדני חית השדה תנים ובנות יענה:  כי נתתי במדבר מים נהרות בישימן להשקות עמי בחירי.
> ישעיהו מג כא: עם זו יצרתי לי תהלתי יספרו.
> ישעיהו מג כב: ולא אתי קראת יעקב:  כי יגעת בי ישראל.
> ישעיהו מג כג: לא הביאת לי שה עלתיך וזבחיך לא כבדתני; לא העבדתיך במנחה ולא הוגעתיך בלבונה.
> ישעיהו מג כד: לא קנית לי בכסף קנה וחלב זבחיך לא הרויתני; אך העבדתני בחטאותיך הוגעתני בעונתיך.
> ישעיהו מג כה: אנכי אנכי הוא מחה פשעיך למעני:  וחטאתיך לא אזכר.
> ישעיהו מג כו: הזכירני נשפטה יחד; ספר אתה למען תצדק.
> ישעיהו מג כז: אביך הראשון חטא; ומליציך פשעו בי.
> ישעיהו מג כח: ואחלל שרי קדש; ואתנה לחרם יעקב וישראל לגדופים.
> ישעיהו מד א: ועתה שמע יעקב עבדי; וישראל בחרתי בו.
> ישעיהו מד ב: כה אמר יהוה עשך ויצרך מבטן יעזרך:  אל תירא עבדי יעקב וישרון בחרתי בו.
> ישעיהו מד ג: כי אצק מים על צמא ונזלים על יבשה; אצק רוחי על זרעך וברכתי על צאצאיך.
> ישעיהו מד ד: וצמחו בבין חציר כערבים על יבלי מים.
> ישעיהו מד ה: זה יאמר ליהוה אני וזה יקרא בשם יעקב; וזה יכתב ידו ליהוה ובשם ישראל יכנה.
> ישעיהו מד ו: כה אמר יהוה מלך ישראל וגאלו יהוה צבאות:  אני ראשון ואני אחרון ומבלעדי אין אלהים.
> ישעיהו מד ז: ומי כמוני יקרא ויגידה ויערכה לי משומי עם עולם; ואתיות ואשר תבאנה יגידו למו.
> ישעיהו מד ח: אל תפחדו ואל תרהו הלא מאז השמעתיך והגדתי ואתם עדי; היש אלוה מבלעדי ואין צור בל ידעתי.
> ישעיהו מד ט: יצרי פסל כלם תהו וחמודיהם בל יועילו; ועדיהם המה בל יראו ובל ידעו למען יבשו.
> ישעיהו מד י: מי יצר אל ופסל נסך לבלתי הועיל.
> ישעיהו מד יא: הן כל חבריו יבשו וחרשים המה מאדם; יתקבצו כלם יעמדו יפחדו יבשו יחד.
> ישעיהו מד יב: חרש ברזל מעצד ופעל בפחם ובמקבות יצרהו; ויפעלהו בזרוע כחו גם רעב ואין כח לא שתה מים וייעף.
> ישעיהו מד יג: חרש עצים נטה קו יתארהו בשרד יעשהו במקצעות ובמחוגה יתארהו; ויעשהו כתבנית איש כתפארת אדם לשבת בית.
> ישעיהו מד יד: לכרת לו ארזים ויקח תרזה ואלון ויאמץ לו בעצי יער; נטע ארן וגשם יגדל.
> ישעיהו מד טו: והיה לאדם לבער ויקח מהם ויחם אף ישיק ואפה לחם; אף יפעל אל וישתחו עשהו פסל ויסגד למו.
> ישעיהו מד טז: חציו שרף במו אש על חציו בשר יאכל יצלה צלי וישבע; אף יחם ויאמר האח חמותי ראיתי אור.
> ישעיהו מד יז: ושאריתו לאל עשה לפסלו; יסגוד (יסגד) לו וישתחו ויתפלל אליו ויאמר הצילני כי אלי אתה.
> ישעיהו מד יח: לא ידעו ולא יבינו:  כי טח מראות עיניהם מהשכיל לבתם.
> ישעיהו מד יט: ולא ישיב אל לבו ולא דעת ולא תבונה לאמר חציו שרפתי במו אש ואף אפיתי על גחליו לחם אצלה בשר ואכל; ויתרו לתועבה אעשה לבול עץ אסגוד.
> ישעיהו מד כ: רעה אפר לב הותל הטהו; ולא יציל את נפשו ולא יאמר הלוא שקר בימיני.
> ישעיהו מד כא: זכר אלה יעקב וישראל כי עבדי אתה; יצרתיך עבד לי אתה ישראל לא תנשני.
> ישעיהו מד כב: מחיתי כעב פשעיך וכענן חטאותיך; שובה אלי כי גאלתיך.
> ישעיהו מד כג: רנו שמים כי עשה יהוה הריעו תחתיות ארץ פצחו הרים רנה יער וכל עץ בו:  כי גאל יהוה יעקב ובישראל יתפאר.
> ישעיהו מד כד: כה אמר יהוה גאלך ויצרך מבטן:  אנכי יהוה עשה כל נטה שמים לבדי רקע הארץ מי אתי (מאתי).
> ישעיהו מד כה: מפר אתות בדים וקסמים יהולל; משיב חכמים אחור ודעתם יסכל.
> ישעיהו מד כו: מקים דבר עבדו ועצת מלאכיו ישלים; האמר לירושלם תושב ולערי יהודה תבנינה וחרבותיה אקומם.
> ישעיהו מד כז: האמר לצולה חרבי; ונהרתיך אוביש.
> ישעיהו מד כח: האמר לכורש רעי וכל חפצי ישלם; ולאמר לירושלם תבנה והיכל תוסד.
> ישעיהו מה א: כה אמר יהוה למשיחו לכורש אשר החזקתי בימינו לרד לפניו גוים ומתני מלכים אפתח לפתח לפניו דלתים ושערים לא יסגרו.
> ישעיהו מה ב: אני לפניך אלך והדורים אושר (אישר); דלתות נחושה אשבר ובריחי ברזל אגדע.
> ישעיהו מה ג: ונתתי לך אוצרות חשך ומטמני מסתרים:  למען תדע כי אני יהוה הקורא בשמך אלהי ישראל.
> ישעיהו מה ד: למען עבדי יעקב וישראל בחירי; ואקרא לך בשמך אכנך ולא ידעתני.
> ישעיהו מה ה: אני יהוה ואין עוד זולתי אין אלהים; אאזרך ולא ידעתני.
> ישעיהו מה ו: למען ידעו ממזרח שמש וממערבה כי אפס בלעדי:  אני יהוה ואין עוד.
> ישעיהו מה ז: יוצר אור ובורא חשך עשה שלום ובורא רע; אני יהוה עשה כל אלה.
> ישעיהו מה ח: הרעיפו שמים ממעל ושחקים יזלו צדק; תפתח ארץ ויפרו ישע וצדקה תצמיח יחד אני יהוה בראתיו.
> ישעיהו מה ט: הוי רב את יצרו חרש את חרשי אדמה; היאמר חמר ליצרו מה תעשה ופעלך אין ידים לו.
> ישעיהו מה י: הוי אמר לאב מה תוליד; ולאשה מה תחילין.
> ישעיהו מה יא: כה אמר יהוה קדוש ישראל ויצרו:  האתיות שאלוני על בני ועל פעל ידי תצוני.
> ישעיהו מה יב: אנכי עשיתי ארץ ואדם עליה בראתי; אני ידי נטו שמים וכל צבאם צויתי.
> ישעיהו מה יג: אנכי העירתהו בצדק וכל דרכיו אישר; הוא יבנה עירי וגלותי ישלח לא במחיר ולא בשחד אמר יהוה צבאות.
> ישעיהו מה יד: כה אמר יהוה יגיע מצרים וסחר כוש וסבאים אנשי מדה עליך יעברו ולך יהיו אחריך ילכו בזקים יעברו; ואליך ישתחוו אליך יתפללו אך בך אל ואין עוד אפס אלהים.
> ישעיהו מה טו: אכן אתה אל מסתתר אלהי ישראל מושיע.
> ישעיהו מה טז: בושו וגם נכלמו כלם:  יחדו הלכו בכלמה חרשי צירים.
> ישעיהו מה יז: ישראל נושע ביהוה תשועת עולמים:  לא תבשו ולא תכלמו עד עולמי עד.
> ישעיהו מה יח: כי כה אמר יהוה בורא השמים הוא האלהים יצר הארץ ועשה הוא כוננה לא תהו בראה לשבת יצרה; אני יהוה ואין עוד.
> ישעיהו מה יט: לא בסתר דברתי במקום ארץ חשך לא אמרתי לזרע יעקב תהו בקשוני; אני יהוה דבר צדק מגיד מישרים.
> ישעיהו מה כ: הקבצו ובאו התנגשו יחדו פליטי הגוים; לא ידעו הנשאים את עץ פסלם ומתפללים אל אל לא יושיע.
> ישעיהו מה כא: הגידו והגישו אף יועצו יחדו:  מי השמיע זאת מקדם מאז הגידה הלוא אני יהוה ואין עוד אלהים מבלעדי אל צדיק ומושיע אין זולתי.
> ישעיהו מה כב: פנו אלי והושעו כל אפסי ארץ:  כי אני אל ואין עוד.
> ישעיהו מה כג: בי נשבעתי יצא מפי צדקה דבר ולא ישוב:  כי לי תכרע כל ברך תשבע כל לשון.
> ישעיהו מה כד: אך ביהוה לי אמר צדקות ועז; עדיו יבוא ויבשו כל הנחרים בו.
> ישעיהו מה כה: ביהוה יצדקו ויתהללו כל זרע ישראל.
> ישעיהו מו א: כרע בל קרס נבו היו עצביהם לחיה ולבהמה; נשאתיכם עמוסות משא לעיפה.
> ישעיהו מו ב: קרסו כרעו יחדו לא יכלו מלט משא; ונפשם בשבי הלכה.
> ישעיהו מו ג: שמעו אלי בית יעקב וכל שארית בית ישראל העמסים מני בטן הנשאים מני רחם.
> ישעיהו מו ד: ועד זקנה אני הוא ועד שיבה אני אסבל; אני עשיתי ואני אשא ואני אסבל ואמלט.
> ישעיהו מו ה: למי תדמיוני ותשוו; ותמשלוני ונדמה.
> ישעיהו מו ו: הזלים זהב מכיס וכסף בקנה ישקלו; ישכרו צורף ויעשהו אל יסגדו אף ישתחוו.
> ישעיהו מו ז: ישאהו על כתף יסבלהו ויניחהו תחתיו ויעמד ממקומו לא ימיש; אף יצעק אליו ולא יענה מצרתו לא יושיענו.
> ישעיהו מו ח: זכרו זאת והתאששו; השיבו פושעים על לב.
> ישעיהו מו ט: זכרו ראשנות מעולם:  כי אנכי אל ואין עוד אלהים ואפס כמוני.
> ישעיהו מו י: מגיד מראשית אחרית ומקדם אשר לא נעשו; אמר עצתי תקום וכל חפצי אעשה.
> ישעיהו מו יא: קרא ממזרח עיט מארץ מרחק איש עצתו (עצתי); אף דברתי אף אביאנה יצרתי אף אעשנה.
> ישעיהו מו יב: שמעו אלי אבירי לב הרחוקים מצדקה.
> ישעיהו מו יג: קרבתי צדקתי לא תרחק ותשועתי לא תאחר; ונתתי בציון תשועה לישראל תפארתי.
> ישעיהו מז א: רדי ושבי על עפר בתולת בת בבל שבי לארץ אין כסא בת כשדים:  כי לא תוסיפי יקראו לך רכה וענגה.
> ישעיהו מז ב: קחי רחים וטחני קמח; גלי צמתך חשפי שבל גלי שוק עברי נהרות.
> ישעיהו מז ג: תגל ערותך גם תראה חרפתך; נקם אקח ולא אפגע אדם.
> ישעיהו מז ד: גאלנו יהוה צבאות שמו קדוש ישראל.
> ישעיהו מז ה: שבי דומם ובאי בחשך בת כשדים:  כי לא תוסיפי יקראו לך גברת ממלכות.
> ישעיהו מז ו: קצפתי על עמי חללתי נחלתי ואתנם בידך; לא שמת להם רחמים על זקן הכבדת עלך מאד.
> ישעיהו מז ז: ותאמרי לעולם אהיה גברת עד לא שמת אלה על לבך לא זכרת אחריתה.
> ישעיהו מז ח: ועתה שמעי זאת עדינה היושבת לבטח האמרה בלבבה אני ואפסי עוד; לא אשב אלמנה ולא אדע שכול.
> ישעיהו מז ט: ותבאנה לך שתי אלה רגע ביום אחד שכול ואלמן; כתמם באו עליך ברב כשפיך בעצמת חבריך מאד.
> ישעיהו מז י: ותבטחי ברעתך אמרת אין ראני חכמתך ודעתך היא שובבתך; ותאמרי בלבך אני ואפסי עוד.
> ישעיהו מז יא: ובא עליך רעה לא תדעי שחרה ותפל עליך הוה לא תוכלי כפרה; ותבא עליך פתאם שאה לא תדעי.
> ישעיהו מז יב: עמדי נא בחבריך וברב כשפיך באשר יגעת מנעוריך; אולי תוכלי הועיל אולי תערוצי.
> ישעיהו מז יג: נלאית ברב עצתיך; יעמדו נא ויושיעך הברו (הברי) שמים החזים בכוכבים מודעים לחדשים מאשר יבאו עליך.
> ישעיהו מז יד: הנה היו כקש אש שרפתם לא יצילו את נפשם מיד להבה; אין גחלת לחמם אור לשבת נגדו.
> ישעיהו מז טו: כן היו לך אשר יגעת; סחריך מנעוריך איש לעברו תעו אין מושיעך.
> ישעיהו מח א: שמעו זאת בית יעקב הנקראים בשם ישראל וממי יהודה יצאו; הנשבעים בשם יהוה ובאלהי ישראל יזכירו לא באמת ולא בצדקה.
> ישעיהו מח ב: כי מעיר הקדש נקראו ועל אלהי ישראל נסמכו:  יהוה צבאות שמו.
> ישעיהו מח ג: הראשנות מאז הגדתי ומפי יצאו ואשמיעם; פתאם עשיתי ותבאנה.
> ישעיהו מח ד: מדעתי כי קשה אתה; וגיד ברזל ערפך ומצחך נחושה.
> ישעיהו מח ה: ואגיד לך מאז בטרם תבוא השמעתיך פן תאמר עצבי עשם ופסלי ונסכי צום.
> ישעיהו מח ו: שמעת חזה כלה ואתם הלוא תגידו:  השמעתיך חדשות מעתה ונצרות ולא ידעתם.
> ישעיהו מח ז: עתה נבראו ולא מאז ולפני יום ולא שמעתם פן תאמר הנה ידעתין.
> ישעיהו מח ח: גם לא שמעת גם לא ידעת גם מאז לא פתחה אזנך:  כי ידעתי בגוד תבגוד ופשע מבטן קרא לך.
> ישעיהו מח ט: למען שמי אאריך אפי ותהלתי אחטם לך לבלתי הכריתך.
> ישעיהו מח י: הנה צרפתיך ולא בכסף; בחרתיך בכור עני.
> ישעיהו מח יא: למעני למעני אעשה כי איך יחל; וכבודי לאחר לא אתן.
> ישעיהו מח יב: שמע אלי יעקב וישראל מקראי:  אני הוא אני ראשון אף אני אחרון.
> ישעיהו מח יג: אף ידי יסדה ארץ וימיני טפחה שמים; קרא אני אליהם יעמדו יחדו.
> ישעיהו מח יד: הקבצו כלכם ושמעו מי בהם הגיד את אלה; יהוה אהבו יעשה חפצו בבבל וזרעו כשדים.
> ישעיהו מח טו: אני אני דברתי אף קראתיו; הבאתיו והצליח דרכו.
> ישעיהו מח טז: קרבו אלי שמעו זאת לא מראש בסתר דברתי מעת היותה שם אני; ועתה אדני יהוה שלחני ורוחו.
> ישעיהו מח יז: כה אמר יהוה גאלך קדוש ישראל:  אני יהוה אלהיך מלמדך להועיל מדריכך בדרך תלך.
> ישעיהו מח יח: לוא הקשבת למצותי; ויהי כנהר שלומך וצדקתך כגלי הים.
> ישעיהו מח יט: ויהי כחול זרעך וצאצאי מעיך כמעתיו; לא יכרת ולא ישמד שמו מלפני.
> ישעיהו מח כ: צאו מבבל ברחו מכשדים בקול רנה הגידו השמיעו זאת הוציאוה עד קצה הארץ; אמרו גאל יהוה עבדו יעקב.
> ישעיהו מח כא: ולא צמאו בחרבות הוליכם מים מצור הזיל למו; ויבקע צור ויזבו מים.
> ישעיהו מח כב: אין שלום אמר יהוה לרשעים.
> ישעיהו מט א: שמעו איים אלי והקשיבו לאמים מרחוק; יהוה מבטן קראני ממעי אמי הזכיר שמי.
> ישעיהו מט ב: וישם פי כחרב חדה בצל ידו החביאני; וישימני לחץ ברור באשפתו הסתירני.
> ישעיהו מט ג: ויאמר לי עבדי אתה ישראל אשר בך אתפאר.
> ישעיהו מט ד: ואני אמרתי לריק יגעתי לתהו והבל כחי כליתי; אכן משפטי את יהוה ופעלתי את אלהי.
> ישעיהו מט ה: ועתה אמר יהוה יוצרי מבטן לעבד לו לשובב יעקב אליו וישראל לא (לו) יאסף; ואכבד בעיני יהוה ואלהי היה עזי.
> ישעיהו מט ו: ויאמר נקל מהיותך לי עבד להקים את שבטי יעקב ונצירי (ונצורי) ישראל להשיב; ונתתיך לאור גוים להיות ישועתי עד קצה הארץ.
> ישעיהו מט ז: כה אמר יהוה גאל ישראל קדושו לבזה נפש למתעב גוי לעבד משלים מלכים יראו וקמו שרים וישתחוו למען יהוה אשר נאמן קדש ישראל ויבחרך.
> ישעיהו מט ח: כה אמר יהוה בעת רצון עניתיך וביום ישועה עזרתיך; ואצרך ואתנך לברית עם להקים ארץ להנחיל נחלות שממות.
> ישעיהו מט ט: לאמר לאסורים צאו לאשר בחשך הגלו; על דרכים ירעו ובכל שפיים מרעיתם.
> ישעיהו מט י: לא ירעבו ולא יצמאו ולא יכם שרב ושמש:  כי מרחמם ינהגם ועל מבועי מים ינהלם.
> ישעיהו מט יא: ושמתי כל הרי לדרך; ומסלתי ירמון.
> ישעיהו מט יב: הנה אלה מרחוק יבאו; והנה אלה מצפון ומים ואלה מארץ סינים.
> ישעיהו מט יג: רנו שמים וגילי ארץ יפצחו (ופצחו) הרים רנה:  כי נחם יהוה עמו וענייו ירחם.
> ישעיהו מט יד: ותאמר ציון עזבני יהוה; ואדני שכחני.
> ישעיהו מט טו: התשכח אשה עולה מרחם בן בטנה; גם אלה תשכחנה ואנכי לא אשכחך.
> ישעיהו מט טז: הן על כפים חקתיך; חומתיך נגדי תמיד.
> ישעיהו מט יז: מהרו בניך; מהרסיך ומחריביך ממך יצאו.
> ישעיהו מט יח: שאי סביב עיניך וראי כלם נקבצו באו לך; חי אני נאם יהוה כי כלם כעדי תלבשי ותקשרים ככלה.
> ישעיהו מט יט: כי חרבתיך ושממתיך וארץ הרסתך:  כי עתה תצרי מיושב ורחקו מבלעיך.
> ישעיהו מט כ: עוד יאמרו באזניך בני שכליך:  צר לי המקום גשה לי ואשבה.
> ישעיהו מט כא: ואמרת בלבבך מי ילד לי את אלה ואני שכולה וגלמודה; גלה וסורה ואלה מי גדל הן אני נשארתי לבדי אלה איפה הם.
> ישעיהו מט כב: כה אמר אדני יהוה הנה אשא אל גוים ידי ואל עמים ארים נסי; והביאו בניך בחצן ובנתיך על כתף תנשאנה.
> ישעיהו מט כג: והיו מלכים אמניך ושרותיהם מיניקתיך אפים ארץ ישתחוו לך ועפר רגליך ילחכו; וידעת כי אני יהוה אשר לא יבשו קוי.
> ישעיהו מט כד: היקח מגבור מלקוח; ואם שבי צדיק ימלט.
> ישעיהו מט כה: כי כה אמר יהוה גם שבי גבור יקח ומלקוח עריץ ימלט; ואת יריבך אנכי אריב ואת בניך אנכי אושיע.
> ישעיהו מט כו: והאכלתי את מוניך את בשרם וכעסיס דמם ישכרון; וידעו כל בשר כי אני יהוה מושיעך וגאלך אביר יעקב.
> ישעיהו נ א: כה אמר יהוה אי זה ספר כריתות אמכם אשר שלחתיה או מי מנושי אשר מכרתי אתכם לו; הן בעונתיכם נמכרתם ובפשעיכם שלחה אמכם.
> ישעיהו נ ב: מדוע באתי ואין איש קראתי ואין עונה הקצור קצרה ידי מפדות ואם אין בי כח להציל; הן בגערתי אחריב ים אשים נהרות מדבר תבאש דגתם מאין מים ותמת בצמא.
> ישעיהו נ ג: אלביש שמים קדרות; ושק אשים כסותם.
> ישעיהו נ ד: אדני יהוה נתן לי לשון למודים לדעת לעות את יעף דבר; יעיר בבקר בבקר יעיר לי אזן לשמע כלמודים.
> ישעיהו נ ה: אדני יהוה פתח לי אזן ואנכי לא מריתי:  אחור לא נסוגתי.
> ישעיהו נ ו: גוי נתתי למכים ולחיי למרטים; פני לא הסתרתי מכלמות ורק.
> ישעיהו נ ז: ואדני יהוה יעזר לי על כן לא נכלמתי; על כן שמתי פני כחלמיש ואדע כי לא אבוש.
> ישעיהו נ ח: קרוב מצדיקי מי יריב אתי נעמדה יחד; מי בעל משפטי יגש אלי.
> ישעיהו נ ט: הן אדני יהוה יעזר לי מי הוא ירשיעני; הן כלם כבגד יבלו עש יאכלם.
> ישעיהו נ י: מי בכם ירא יהוה שמע בקול עבדו אשר הלך חשכים ואין נגה לו יבטח בשם יהוה וישען באלהיו.
> ישעיהו נ יא: הן כלכם קדחי אש מאזרי זיקות; לכו באור אשכם ובזיקות בערתם מידי היתה זאת לכם למעצבה תשכבון.
> ישעיהו נא א: שמעו אלי רדפי צדק מבקשי יהוה; הביטו אל צור חצבתם ואל מקבת בור נקרתם.
> ישעיהו נא ב: הביטו אל אברהם אביכם ואל שרה תחוללכם:  כי אחד קראתיו ואברכהו וארבהו.
> ישעיהו נא ג: כי נחם יהוה ציון נחם כל חרבתיה וישם מדברה כעדן וערבתה כגן יהוה; ששון ושמחה ימצא בה תודה וקול זמרה.
> ישעיהו נא ד: הקשיבו אלי עמי ולאומי אלי האזינו:  כי תורה מאתי תצא ומשפטי לאור עמים ארגיע.
> ישעיהו נא ה: קרוב צדקי יצא ישעי וזרעי עמים ישפטו; אלי איים יקוו ואל זרעי ייחלון.
> ישעיהו נא ו: שאו לשמים עיניכם והביטו אל הארץ מתחת כי שמים כעשן נמלחו והארץ כבגד תבלה וישביה כמו כן ימותון; וישועתי לעולם תהיה וצדקתי לא תחת.
> ישעיהו נא ז: שמעו אלי ידעי צדק עם תורתי בלבם:  אל תיראו חרפת אנוש ומגדפתם אל תחתו.
> ישעיהו נא ח: כי כבגד יאכלם עש וכצמר יאכלם סס; וצדקתי לעולם תהיה וישועתי לדור דורים.
> ישעיהו נא ט: עורי עורי לבשי עז זרוע יהוה עורי כימי קדם דרות עולמים; הלוא את היא המחצבת רהב מחוללת תנין.
> ישעיהו נא י: הלוא את היא המחרבת ים מי תהום רבה; השמה מעמקי ים דרך לעבר גאולים.
> ישעיהו נא יא: ופדויי יהוה ישובון ובאו ציון ברנה ושמחת עולם על ראשם; ששון ושמחה ישיגון נסו יגון ואנחה.
> ישעיהו נא יב: אנכי אנכי הוא מנחמכם; מי את ותיראי מאנוש ימות ומבן אדם חציר ינתן.
> ישעיהו נא יג: ותשכח יהוה עשך נוטה שמים ויסד ארץ ותפחד תמיד כל היום מפני חמת המציק כאשר כונן להשחית; ואיה חמת המציק.
> ישעיהו נא יד: מהר צעה להפתח; ולא ימות לשחת ולא יחסר לחמו.
> ישעיהו נא טו: ואנכי יהוה אלהיך רגע הים ויהמו גליו; יהוה צבאות שמו.
> ישעיהו נא טז: ואשם דברי בפיך ובצל ידי כסיתיך; לנטע שמים וליסד ארץ ולאמר לציון עמי אתה.
> ישעיהו נא יז: התעוררי התעוררי קומי ירושלם אשר שתית מיד יהוה את כוס חמתו; את קבעת כוס התרעלה שתית מצית.
> ישעיהו נא יח: אין מנהל לה מכל בנים ילדה; ואין מחזיק בידה מכל בנים גדלה.
> ישעיהו נא יט: שתים הנה קראתיך מי ינוד לך; השד והשבר והרעב והחרב מי אנחמך.
> ישעיהו נא כ: בניך עלפו שכבו בראש כל חוצות כתוא מכמר; המלאים חמת יהוה גערת אלהיך.
> ישעיהו נא כא: לכן שמעי נא זאת עניה; ושכרת ולא מיין.
> ישעיהו נא כב: כה אמר אדניך יהוה ואלהיך יריב עמו הנה לקחתי מידך את כוס התרעלה את קבעת כוס חמתי לא תוסיפי לשתותה עוד.
> ישעיהו נא כג: ושמתיה ביד מוגיך אשר אמרו לנפשך שחי ונעברה; ותשימי כארץ גוך וכחוץ לעברים.
> ישעיהו נב א: עורי עורי לבשי עזך ציון:  לבשי בגדי תפארתך ירושלם עיר הקדש כי לא יוסיף יבא בך עוד ערל וטמא.
> ישעיהו נב ב: התנערי מעפר קומי שבי ירושלם; התפתחו (התפתחי) מוסרי צוארך שביה בת ציון.
> ישעיהו נב ג: כי כה אמר יהוה חנם נמכרתם; ולא בכסף תגאלו.
> ישעיהו נב ד: כי כה אמר אדני יהוה מצרים ירד עמי בראשנה לגור שם; ואשור באפס עשקו.
> ישעיהו נב ה: ועתה מה לי פה נאם יהוה כי לקח עמי חנם; משלו יהילילו נאם יהוה ותמיד כל היום שמי מנאץ.
> ישעיהו נב ו: לכן ידע עמי שמי; לכן ביום ההוא כי אני הוא המדבר הנני.
> ישעיהו נב ז: מה נאוו על ההרים רגלי מבשר משמיע שלום מבשר טוב משמיע ישועה; אמר לציון מלך אלהיך.
> ישעיהו נב ח: קול צפיך נשאו קול יחדו ירננו:  כי עין בעין יראו בשוב יהוה ציון.
> ישעיהו נב ט: פצחו רננו יחדו חרבות ירושלם:  כי נחם יהוה עמו גאל ירושלם.
> ישעיהו נב י: חשף יהוה את זרוע קדשו לעיני כל הגוים; וראו כל אפסי ארץ את ישועת אלהינו.
> ישעיהו נב יא: סורו סורו צאו משם טמא אל תגעו; צאו מתוכה הברו נשאי כלי יהוה.
> ישעיהו נב יב: כי לא בחפזון תצאו ובמנוסה לא תלכון:  כי הלך לפניכם יהוה ומאספכם אלהי ישראל.
> ישעיהו נב יג: הנה ישכיל עבדי; ירום ונשא וגבה מאד.
> ישעיהו נב יד: כאשר שממו עליך רבים כן משחת מאיש מראהו; ותארו מבני אדם.
> ישעיהו נב טו: כן יזה גוים רבים עליו יקפצו מלכים פיהם:  כי אשר לא ספר להם ראו ואשר לא שמעו התבוננו.
> ישעיהו נג א: מי האמין לשמעתנו; וזרוע יהוה על מי נגלתה.
> ישעיהו נג ב: ויעל כיונק לפניו וכשרש מארץ ציה לא תאר לו ולא הדר; ונראהו ולא מראה ונחמדהו.
> ישעיהו נג ג: נבזה וחדל אישים איש מכאבות וידוע חלי; וכמסתר פנים ממנו נבזה ולא חשבנהו.
> ישעיהו נג ד: אכן חלינו הוא נשא ומכאבינו סבלם; ואנחנו חשבנהו נגוע מכה אלהים ומענה.
> ישעיהו נג ה: והוא מחלל מפשענו מדכא מעונתינו; מוסר שלומנו עליו ובחברתו נרפא לנו.
> ישעיהו נג ו: כלנו כצאן תעינו איש לדרכו פנינו; ויהוה הפגיע בו את עון כלנו.
> ישעיהו נג ז: נגש והוא נענה ולא יפתח פיו כשה לטבח יובל וכרחל לפני גזזיה נאלמה; ולא יפתח פיו.
> ישעיהו נג ח: מעצר וממשפט לקח ואת דורו מי ישוחח:  כי נגזר מארץ חיים מפשע עמי נגע למו.
> ישעיהו נג ט: ויתן את רשעים קברו ואת עשיר במתיו; על לא חמס עשה ולא מרמה בפיו.
> ישעיהו נג י: ויהוה חפץ דכאו החלי אם תשים אשם נפשו יראה זרע יאריך ימים; וחפץ יהוה בידו יצלח.
> ישעיהו נג יא: מעמל נפשו יראה ישבע בדעתו יצדיק צדיק עבדי לרבים; ועונתם הוא יסבל.
> ישעיהו נג יב: לכן אחלק לו ברבים ואת עצומים יחלק שלל תחת אשר הערה למות נפשו ואת פשעים נמנה; והוא חטא רבים נשא ולפשעים יפגיע.
> ישעיהו נד א: רני עקרה לא ילדה; פצחי רנה וצהלי לא חלה כי רבים בני שוממה מבני בעולה אמר יהוה.
> ישעיהו נד ב: הרחיבי מקום אהלך ויריעות משכנותיך יטו אל תחשכי; האריכי מיתריך ויתדתיך חזקי.
> ישעיהו נד ג: כי ימין ושמאול תפרצי; וזרעך גוים יירש וערים נשמות יושיבו.
> ישעיהו נד ד: אל תיראי כי לא תבושי ואל תכלמי כי לא תחפירי:  כי בשת עלומיך תשכחי וחרפת אלמנותיך לא תזכרי עוד.
> ישעיהו נד ה: כי בעליך עשיך יהוה צבאות שמו; וגאלך קדוש ישראל אלהי כל הארץ יקרא.
> ישעיהו נד ו: כי כאשה עזובה ועצובת רוח קראך יהוה; ואשת נעורים כי תמאס אמר אלהיך.
> ישעיהו נד ז: ברגע קטן עזבתיך; וברחמים גדלים אקבצך.
> ישעיהו נד ח: בשצף קצף הסתרתי פני רגע ממך ובחסד עולם רחמתיך אמר גאלך יהוה.
> ישעיהו נד ט: כי מי נח זאת לי אשר נשבעתי מעבר מי נח עוד על הארץ כן נשבעתי מקצף עליך ומגער בך.
> ישעיהו נד י: כי ההרים ימושו והגבעות תמוטינה וחסדי מאתך לא ימוש וברית שלומי לא תמוט אמר מרחמך יהוה.
> ישעיהו נד יא: עניה סערה לא נחמה; הנה אנכי מרביץ בפוך אבניך ויסדתיך בספירים.
> ישעיהו נד יב: ושמתי כדכד שמשתיך ושעריך לאבני אקדח; וכל גבולך לאבני חפץ.
> ישעיהו נד יג: וכל בניך למודי יהוה; ורב שלום בניך.
> ישעיהו נד יד: בצדקה תכונני; רחקי מעשק כי לא תיראי וממחתה כי לא תקרב אליך.
> ישעיהו נד טו: הן גור יגור אפס מאותי מי גר אתך עליך יפול.
> ישעיהו נד טז: הן (הנה) אנכי בראתי חרש נפח באש פחם ומוציא כלי למעשהו; ואנכי בראתי משחית לחבל.
> ישעיהו נד יז: כל כלי יוצר עליך לא יצלח וכל לשון תקום אתך למשפט תרשיעי; זאת נחלת עבדי יהוה וצדקתם מאתי נאם יהוה.
> ישעיהו נה א: הוי כל צמא לכו למים ואשר אין לו כסף; לכו שברו ואכלו ולכו שברו בלוא כסף ובלוא מחיר יין וחלב.
> ישעיהו נה ב: למה תשקלו כסף בלוא לחם ויגיעכם בלוא לשבעה; שמעו שמוע אלי ואכלו טוב ותתענג בדשן נפשכם.
> ישעיהו נה ג: הטו אזנכם ולכו אלי שמעו ותחי נפשכם; ואכרתה לכם ברית עולם חסדי דוד הנאמנים.
> ישעיהו נה ד: הן עד לאומים נתתיו; נגיד ומצוה לאמים.
> ישעיהו נה ה: הן גוי לא תדע תקרא וגוי לא ידעוך אליך ירוצו למען יהוה אלהיך ולקדוש ישראל כי פארך.
> ישעיהו נה ו: דרשו יהוה בהמצאו; קראהו בהיותו קרוב.
> ישעיהו נה ז: יעזב רשע דרכו ואיש און מחשבתיו; וישב אל יהוה וירחמהו ואל אלהינו כי ירבה לסלוח.
> ישעיהו נה ח: כי לא מחשבותי מחשבותיכם ולא דרכיכם דרכי נאם יהוה.
> ישעיהו נה ט: כי גבהו שמים מארץ כן גבהו דרכי מדרכיכם ומחשבתי ממחשבתיכם.
> ישעיהו נה י: כי כאשר ירד הגשם והשלג מן השמים ושמה לא ישוב כי אם הרוה את הארץ והולידה והצמיחה; ונתן זרע לזרע ולחם לאכל.
> ישעיהו נה יא: כן יהיה דברי אשר יצא מפי לא ישוב אלי ריקם:  כי אם עשה את אשר חפצתי והצליח אשר שלחתיו.
> ישעיהו נה יב: כי בשמחה תצאו ובשלום תובלון; ההרים והגבעות יפצחו לפניכם רנה וכל עצי השדה ימחאו כף.
> ישעיהו נה יג: תחת הנעצוץ יעלה ברוש תחת (ותחת) הסרפד יעלה הדס; והיה ליהוה לשם לאות עולם לא יכרת.
> ישעיהו נו א: כה אמר יהוה שמרו משפט ועשו צדקה:  כי קרובה ישועתי לבוא וצדקתי להגלות.
> ישעיהו נו ב: אשרי אנוש יעשה זאת ובן אדם יחזיק בה שמר שבת מחללו ושמר ידו מעשות כל רע.
> ישעיהו נו ג: ואל יאמר בן הנכר הנלוה אל יהוה לאמר הבדל יבדילני יהוה מעל עמו; ואל יאמר הסריס הן אני עץ יבש.
> ישעיהו נו ד: כי כה אמר יהוה לסריסים אשר ישמרו את שבתותי ובחרו באשר חפצתי; ומחזיקים בבריתי.
> ישעיהו נו ה: ונתתי להם בביתי ובחומתי יד ושם טוב מבנים ומבנות:  שם עולם אתן לו אשר לא יכרת.
> ישעיהו נו ו: ובני הנכר הנלוים על יהוה לשרתו ולאהבה את שם יהוה להיות לו לעבדים כל שמר שבת מחללו ומחזיקים בבריתי.
> ישעיהו נו ז: והביאותים אל הר קדשי ושמחתים בבית תפלתי עולתיהם וזבחיהם לרצון על מזבחי:  כי ביתי בית תפלה יקרא לכל העמים.
> ישעיהו נו ח: נאם אדני יהוה מקבץ נדחי ישראל:  עוד אקבץ עליו לנקבציו.
> ישעיהו נו ט: כל חיתו שדי; אתיו לאכל כל חיתו ביער.
> ישעיהו נו י: צפו עורים כלם לא ידעו כלם כלבים אלמים לא יוכלו לנבח; הזים שכבים אהבי לנום.
> ישעיהו נו יא: והכלבים עזי נפש לא ידעו שבעה והמה רעים לא ידעו הבין; כלם לדרכם פנו איש לבצעו מקצהו.
> ישעיהו נו יב: אתיו אקחה יין ונסבאה שכר; והיה כזה יום מחר גדול יתר מאד.
> ישעיהו נז א: הצדיק אבד ואין איש שם על לב; ואנשי חסד נאספים באין מבין כי מפני הרעה נאסף הצדיק.
> ישעיהו נז ב: יבוא שלום ינוחו על משכבותם; הלך נכחו.
> ישעיהו נז ג: ואתם קרבו הנה בני עננה; זרע מנאף ותזנה.
> ישעיהו נז ד: על מי תתענגו על מי תרחיבו פה תאריכו לשון; הלוא אתם ילדי פשע זרע שקר.
> ישעיהו נז ה: הנחמים באלים תחת כל עץ רענן; שחטי הילדים בנחלים תחת סעפי הסלעים.
> ישעיהו נז ו: בחלקי נחל חלקך הם הם גורלך; גם להם שפכת נסך העלית מנחה העל אלה אנחם.
> ישעיהו נז ז: על הר גבה ונשא שמת משכבך; גם שם עלית לזבח זבח.
> ישעיהו נז ח: ואחר הדלת והמזוזה שמת זכרונך:  כי מאתי גלית ותעלי הרחבת משכבך ותכרת לך מהם אהבת משכבם יד חזית.
> ישעיהו נז ט: ותשרי למלך בשמן ותרבי רקחיך; ותשלחי צריך עד מרחק ותשפילי עד שאול.
> ישעיהו נז י: ברב דרכך יגעת לא אמרת נואש; חית ידך מצאת על כן לא חלית.
> ישעיהו נז יא: ואת מי דאגת ותיראי כי תכזבי ואותי לא זכרת לא שמת על לבך; הלא אני מחשה ומעלם ואותי לא תיראי.
> ישעיהו נז יב: אני אגיד צדקתך; ואת מעשיך ולא יועילוך.
> ישעיהו נז יג: בזעקך יצילך קבוציך ואת כלם ישא רוח יקח הבל; והחוסה בי ינחל ארץ ויירש הר קדשי.
> ישעיהו נז יד: ואמר סלו סלו פנו דרך; הרימו מכשול מדרך עמי.
> ישעיהו נז טו: כי כה אמר רם ונשא שכן עד וקדוש שמו מרום וקדוש אשכון; ואת דכא ושפל רוח להחיות רוח שפלים ולהחיות לב נדכאים.
> ישעיהו נז טז: כי לא לעולם אריב ולא לנצח אקצוף:  כי רוח מלפני יעטוף ונשמות אני עשיתי.
> ישעיהו נז יז: בעון בצעו קצפתי ואכהו הסתר ואקצף; וילך שובב בדרך לבו.
> ישעיהו נז יח: דרכיו ראיתי וארפאהו; ואנחהו ואשלם נחמים לו ולאבליו.
> ישעיהו נז יט: בורא נוב (ניב) שפתים; שלום שלום לרחוק ולקרוב אמר יהוה ורפאתיו.
> ישעיהו נז כ: והרשעים כים נגרש:  כי השקט לא יוכל ויגרשו מימיו רפש וטיט.
> ישעיהו נז כא: אין שלום אמר אלהי לרשעים.
> ישעיהו נח א: קרא בגרון אל תחשך כשופר הרם קולך; והגד לעמי פשעם ולבית יעקב חטאתם.
> ישעיהו נח ב: ואותי יום יום ידרשון ודעת דרכי יחפצון; כגוי אשר צדקה עשה ומשפט אלהיו לא עזב ישאלוני משפטי צדק קרבת אלהים יחפצון.
> ישעיהו נח ג: למה צמנו ולא ראית ענינו נפשנו ולא תדע; הן ביום צמכם תמצאו חפץ וכל עצביכם תנגשו.
> ישעיהו נח ד: הן לריב ומצה תצומו ולהכות באגרף רשע; לא תצומו כיום להשמיע במרום קולכם.
> ישעיהו נח ה: הכזה יהיה צום אבחרהו יום ענות אדם נפשו; הלכף כאגמן ראשו ושק ואפר יציע הלזה תקרא צום ויום רצון ליהוה.
> ישעיהו נח ו: הלוא זה צום אבחרהו פתח חרצבות רשע התר אגדות מוטה; ושלח רצוצים חפשים וכל מוטה תנתקו.
> ישעיהו נח ז: הלוא פרס לרעב לחמך ועניים מרודים תביא בית:  כי תראה ערם וכסיתו ומבשרך לא תתעלם.
> ישעיהו נח ח: אז יבקע כשחר אורך וארכתך מהרה תצמח; והלך לפניך צדקך כבוד יהוה יאספך.
> ישעיהו נח ט: אז תקרא ויהוה יענה תשוע ויאמר הנני:  אם תסיר מתוכך מוטה שלח אצבע ודבר און.
> ישעיהו נח י: ותפק לרעב נפשך ונפש נענה תשביע; וזרח בחשך אורך ואפלתך כצהרים.
> ישעיהו נח יא: ונחך יהוה תמיד והשביע בצחצחות נפשך ועצמתיך יחליץ; והיית כגן רוה וכמוצא מים אשר לא יכזבו מימיו.
> ישעיהו נח יב: ובנו ממך חרבות עולם מוסדי דור ודור תקומם; וקרא לך גדר פרץ משבב נתיבות לשבת.
> ישעיהו נח יג: אם תשיב משבת רגלך עשות חפצך ביום קדשי; וקראת לשבת ענג לקדוש יהוה מכבד וכבדתו מעשות דרכיך ממצוא חפצך ודבר דבר.
> ישעיהו נח יד: אז תתענג על יהוה והרכבתיך על במותי (במתי) ארץ; והאכלתיך נחלת יעקב אביך כי פי יהוה דבר.
> ישעיהו נט א: הן לא קצרה יד יהוה מהושיע; ולא כבדה אזנו משמוע.
> ישעיהו נט ב: כי אם עונתיכם היו מבדלים בינכם לבין אלהיכם; וחטאותיכם הסתירו פנים מכם משמוע.
> ישעיהו נט ג: כי כפיכם נגאלו בדם ואצבעותיכם בעון; שפתותיכם דברו שקר לשונכם עולה תהגה.
> ישעיהו נט ד: אין קרא בצדק ואין נשפט באמונה; בטוח על תהו ודבר שוא הרו עמל והוליד און.
> ישעיהו נט ה: ביצי צפעוני בקעו וקורי עכביש יארגו; האכל מביציהם ימות והזורה תבקע אפעה.
> ישעיהו נט ו: קוריהם לא יהיו לבגד ולא יתכסו במעשיהם; מעשיהם מעשי און ופעל חמס בכפיהם.
> ישעיהו נט ז: רגליהם לרע ירצו וימהרו לשפך דם נקי; מחשבותיהם מחשבות און שד ושבר במסלותם.
> ישעיהו נט ח: דרך שלום לא ידעו ואין משפט במעגלותם; נתיבותיהם עקשו להם כל דרך בה לא ידע שלום.
> ישעיהו נט ט: על כן רחק משפט ממנו ולא תשיגנו צדקה; נקוה לאור והנה חשך לנגהות באפלות נהלך.
> ישעיהו נט י: נגששה כעורים קיר וכאין עינים נגששה; כשלנו בצהרים כנשף באשמנים כמתים.
> ישעיהו נט יא: נהמה כדבים כלנו וכיונים הגה נהגה; נקוה למשפט ואין לישועה רחקה ממנו.
> ישעיהו נט יב: כי רבו פשעינו נגדך וחטאותינו ענתה בנו:  כי פשעינו אתנו ועונתינו ידענום.
> ישעיהו נט יג: פשע וכחש ביהוה ונסוג מאחר אלהינו; דבר עשק וסרה הרו והגו מלב דברי שקר.
> ישעיהו נט יד: והסג אחור משפט וצדקה מרחוק תעמד:  כי כשלה ברחוב אמת ונכחה לא תוכל לבוא.
> ישעיהו נט טו: ותהי האמת נעדרת וסר מרע משתולל; וירא יהוה וירע בעיניו כי אין משפט.
> ישעיהו נט טז: וירא כי אין איש וישתומם כי אין מפגיע; ותושע לו זרעו וצדקתו היא סמכתהו.
> ישעיהו נט יז: וילבש צדקה כשרין וכובע ישועה בראשו; וילבש בגדי נקם תלבשת ויעט כמעיל קנאה.
> ישעיהו נט יח: כעל גמלות כעל ישלם חמה לצריו גמול לאיביו; לאיים גמול ישלם.
> ישעיהו נט יט: ויראו ממערב את שם יהוה וממזרח שמש את כבודו:  כי יבוא כנהר צר רוח יהוה נססה בו.
> ישעיהו נט כ: ובא לציון גואל ולשבי פשע ביעקב נאם יהוה.
> ישעיהו נט כא: ואני זאת בריתי אותם אמר יהוה רוחי אשר עליך ודברי אשר שמתי בפיך:  לא ימושו מפיך ומפי זרעך ומפי זרע זרעך אמר יהוה מעתה ועד עולם.
> ישעיהו ס א: קומי אורי כי בא אורך; וכבוד יהוה עליך זרח.
> ישעיהו ס ב: כי הנה החשך יכסה ארץ וערפל לאמים; ועליך יזרח יהוה וכבודו עליך יראה.
> ישעיהו ס ג: והלכו גוים לאורך; ומלכים לנגה זרחך.
> ישעיהו ס ד: שאי סביב עיניך וראי כלם נקבצו באו לך; בניך מרחוק יבאו ובנותיך על צד תאמנה.
> ישעיהו ס ה: אז תראי ונהרת ופחד ורחב לבבך:  כי יהפך עליך המון ים חיל גוים יבאו לך.
> ישעיהו ס ו: שפעת גמלים תכסך בכרי מדין ועיפה כלם משבא יבאו; זהב ולבונה ישאו ותהלת יהוה יבשרו.
> ישעיהו ס ז: כל צאן קדר יקבצו לך אילי נביות ישרתונך; יעלו על רצון מזבחי ובית תפארתי אפאר.
> ישעיהו ס ח: מי אלה כעב תעופינה; וכיונים אל ארבתיהם.
> ישעיהו ס ט: כי לי איים יקוו ואניות תרשיש בראשנה להביא בניך מרחוק כספם וזהבם אתם לשם יהוה אלהיך ולקדוש ישראל כי פארך.
> ישעיהו ס י: ובנו בני נכר חמתיך ומלכיהם ישרתונך:  כי בקצפי הכיתיך וברצוני רחמתיך.
> ישעיהו ס יא: ופתחו שעריך תמיד יומם ולילה לא יסגרו:  להביא אליך חיל גוים ומלכיהם נהוגים.
> ישעיהו ס יב: כי הגוי והממלכה אשר לא יעבדוך יאבדו; והגוים חרב יחרבו.
> ישעיהו ס יג: כבוד הלבנון אליך יבוא ברוש תדהר ותאשור יחדו לפאר מקום מקדשי ומקום רגלי אכבד.
> ישעיהו ס יד: והלכו אליך שחוח בני מעניך והשתחוו על כפות רגליך כל מנאציך; וקראו לך עיר יהוה ציון קדוש ישראל.
> ישעיהו ס טו: תחת היותך עזובה ושנואה ואין עובר; ושמתיך לגאון עולם משוש דור ודור.
> ישעיהו ס טז: וינקת חלב גוים ושד מלכים תינקי; וידעת כי אני יהוה מושיעך וגאלך אביר יעקב.
> ישעיהו ס יז: תחת הנחשת אביא זהב ותחת הברזל אביא כסף ותחת העצים נחשת ותחת האבנים ברזל; ושמתי פקדתך שלום ונגשיך צדקה.
> ישעיהו ס יח: לא ישמע עוד חמס בארצך שד ושבר בגבוליך; וקראת ישועה חומתיך ושעריך תהלה.
> ישעיהו ס יט: לא יהיה לך עוד השמש לאור יומם ולנגה הירח לא יאיר לך; והיה לך יהוה לאור עולם ואלהיך לתפארתך.
> ישעיהו ס כ: לא יבוא עוד שמשך וירחך לא יאסף:  כי יהוה יהיה לך לאור עולם ושלמו ימי אבלך.
> ישעיהו ס כא: ועמך כלם צדיקים לעולם יירשו ארץ; נצר מטעו (מטעי) מעשה ידי להתפאר.
> ישעיהו ס כב: הקטן יהיה לאלף והצעיר לגוי עצום; אני יהוה בעתה אחישנה.
> ישעיהו סא א: רוח אדני יהוה עלי יען משח יהוה אתי לבשר ענוים שלחני לחבש לנשברי לב לקרא לשבוים דרור ולאסורים פקח קוח.
> ישעיהו סא ב: לקרא שנת רצון ליהוה ויום נקם לאלהינו לנחם כל אבלים.
> ישעיהו סא ג: לשום לאבלי ציון לתת להם פאר תחת אפר שמן ששון תחת אבל מעטה תהלה תחת רוח כהה; וקרא להם אילי הצדק מטע יהוה להתפאר.
> ישעיהו סא ד: ובנו חרבות עולם שממות ראשנים יקוממו; וחדשו ערי חרב שממות דור ודור.
> ישעיהו סא ה: ועמדו זרים ורעו צאנכם; ובני נכר אכריכם וכרמיכם.
> ישעיהו סא ו: ואתם כהני יהוה תקראו משרתי אלהינו יאמר לכם; חיל גוים תאכלו ובכבודם תתימרו.
> ישעיהו סא ז: תחת בשתכם משנה וכלמה ירנו חלקם; לכן בארצם משנה יירשו שמחת עולם תהיה להם.
> ישעיהו סא ח: כי אני יהוה אהב משפט שנא גזל בעולה; ונתתי פעלתם באמת וברית עולם אכרות להם.
> ישעיהו סא ט: ונודע בגוים זרעם וצאצאיהם בתוך העמים; כל ראיהם יכירום כי הם זרע ברך יהוה.
> ישעיהו סא י: שוש אשיש ביהוה תגל נפשי באלהי כי הלבישני בגדי ישע מעיל צדקה יעטני:  כחתן יכהן פאר וככלה תעדה כליה.
> ישעיהו סא יא: כי כארץ תוציא צמחה וכגנה זרועיה תצמיח כן אדני יהוה יצמיח צדקה ותהלה נגד כל הגוים.
> ישעיהו סב א: למען ציון לא אחשה ולמען ירושלם לא אשקוט עד יצא כנגה צדקה וישועתה כלפיד יבער.
> ישעיהו סב ב: וראו גוים צדקך וכל מלכים כבודך; וקרא לך שם חדש אשר פי יהוה יקבנו.
> ישעיהו סב ג: והיית עטרת תפארת ביד יהוה; וצנוף (וצניף) מלוכה בכף אלהיך.
> ישעיהו סב ד: לא יאמר לך עוד עזובה ולארצך לא יאמר עוד שממה כי לך יקרא חפצי בה ולארצך בעולה:  כי חפץ יהוה בך וארצך תבעל.
> ישעיהו סב ה: כי יבעל בחור בתולה יבעלוך בניך; ומשוש חתן על כלה ישיש עליך אלהיך.
> ישעיהו סב ו: על חומתיך ירושלם הפקדתי שמרים כל היום וכל הלילה תמיד לא יחשו; המזכרים את יהוה אל דמי לכם.
> ישעיהו סב ז: ואל תתנו דמי לו:  עד יכונן ועד ישים את ירושלם תהלה בארץ.
> ישעיהו סב ח: נשבע יהוה בימינו ובזרוע עזו:  אם אתן את דגנך עוד מאכל לאיביך ואם ישתו בני נכר תירושך אשר יגעת בו.
> ישעיהו סב ט: כי מאספיו יאכלהו והללו את יהוה; ומקבציו ישתהו בחצרות קדשי.
> ישעיהו סב י: עברו עברו בשערים פנו דרך העם; סלו סלו המסלה סקלו מאבן הרימו נס על העמים.
> ישעיהו סב יא: הנה יהוה השמיע אל קצה הארץ אמרו לבת ציון הנה ישעך בא; הנה שכרו אתו ופעלתו לפניו.
> ישעיהו סב יב: וקראו להם עם הקדש גאולי יהוה; ולך יקרא דרושה עיר לא נעזבה.
> ישעיהו סג א: מי זה בא מאדום חמוץ בגדים מבצרה זה הדור בלבושו צעה ברב כחו; אני מדבר בצדקה רב להושיע.
> ישעיהו סג ב: מדוע אדם ללבושך; ובגדיך כדרך בגת.
> ישעיהו סג ג: פורה דרכתי לבדי ומעמים אין איש אתי ואדרכם באפי וארמסם בחמתי; ויז נצחם על בגדי וכל מלבושי אגאלתי.
> ישעיהו סג ד: כי יום נקם בלבי; ושנת גאולי באה.
> ישעיהו סג ה: ואביט ואין עזר ואשתומם ואין סומך; ותושע לי זרעי וחמתי היא סמכתני.
> ישעיהו סג ו: ואבוס עמים באפי ואשכרם בחמתי; ואוריד לארץ נצחם.
> ישעיהו סג ז: חסדי יהוה אזכיר תהלת יהוה כעל כל אשר גמלנו יהוה; ורב טוב לבית ישראל אשר גמלם כרחמיו וכרב חסדיו.
> ישעיהו סג ח: ויאמר אך עמי המה בנים לא ישקרו; ויהי להם למושיע.
> ישעיהו סג ט: בכל צרתם לא (לו) צר ומלאך פניו הושיעם באהבתו ובחמלתו הוא גאלם; וינטלם וינשאם כל ימי עולם.
> ישעיהו סג י: והמה מרו ועצבו את רוח קדשו; ויהפך להם לאויב הוא נלחם בם.
> ישעיהו סג יא: ויזכר ימי עולם משה עמו; איה המעלם מים את רעי צאנו איה השם בקרבו את רוח קדשו.
> ישעיהו סג יב: מוליך לימין משה זרוע תפארתו; בוקע מים מפניהם לעשות לו שם עולם.
> ישעיהו סג יג: מוליכם בתהמות; כסוס במדבר לא יכשלו.
> ישעיהו סג יד: כבהמה בבקעה תרד רוח יהוה תניחנו כן נהגת עמך לעשות לך שם תפארת.
> ישעיהו סג טו: הבט משמים וראה מזבל קדשך ותפארתך:  איה קנאתך וגבורתך המון מעיך ורחמיך אלי התאפקו.
> ישעיהו סג טז: כי אתה אבינו כי אברהם לא ידענו וישראל לא יכירנו:  אתה יהוה אבינו גאלנו מעולם שמך.
> ישעיהו סג יז: למה תתענו יהוה מדרכיך תקשיח לבנו מיראתך; שוב למען עבדיך שבטי נחלתך.
> ישעיהו סג יח: למצער ירשו עם קדשך; צרינו בוססו מקדשך.
> ישעיהו סג יט: היינו מעולם לא משלת בם לא נקרא שמך עליהם; לוא קרעת שמים ירדת מפניך הרים נזלו.
> ישעיהו סד א: כקדח אש המסים מים תבעה אש להודיע שמך לצריך; מפניך גוים ירגזו.
> ישעיהו סד ב: בעשותך נוראות לא נקוה; ירדת מפניך הרים נזלו.
> ישעיהו סד ג: ומעולם לא שמעו לא האזינו; עין לא ראתה אלהים זולתך יעשה למחכה לו.
> ישעיהו סד ד: פגעת את שש ועשה צדק בדרכיך יזכרוך; הן אתה קצפת ונחטא בהם עולם ונושע.
> ישעיהו סד ה: ונהי כטמא כלנו וכבגד עדים כל צדקתינו; ונבל כעלה כלנו ועוננו כרוח ישאנו.
> ישעיהו סד ו: ואין קורא בשמך מתעורר להחזיק בך:  כי הסתרת פניך ממנו ותמוגנו ביד עוננו.
> ישעיהו סד ז: ועתה יהוה אבינו אתה; אנחנו החמר ואתה יצרנו ומעשה ידך כלנו.
> ישעיהו סד ח: אל תקצף יהוה עד מאד ואל לעד תזכר עון; הן הבט נא עמך כלנו.
> ישעיהו סד ט: ערי קדשך היו מדבר; ציון מדבר היתה ירושלם שממה.
> ישעיהו סד י: בית קדשנו ותפארתנו אשר הללוך אבתינו היה לשרפת אש; וכל מחמדינו היה לחרבה.
> ישעיהו סד יא: העל אלה תתאפק יהוה; תחשה ותעננו עד מאד.
> ישעיהו סה א: נדרשתי ללוא שאלו נמצאתי ללא בקשני; אמרתי הנני הנני אל גוי לא קרא בשמי.
> ישעיהו סה ב: פרשתי ידי כל היום אל עם סורר ההלכים הדרך לא טוב אחר מחשבתיהם.
> ישעיהו סה ג: העם המכעסים אתי על פני תמיד:  זבחים בגנות ומקטרים על הלבנים.
> ישעיהו סה ד: הישבים בקברים ובנצורים ילינו; האכלים בשר החזיר ופרק (ומרק) פגלים כליהם.
> ישעיהו סה ה: האמרים קרב אליך אל תגש בי כי קדשתיך; אלה עשן באפי אש יקדת כל היום.
> ישעיהו סה ו: הנה כתובה לפני:  לא אחשה כי אם שלמתי ושלמתי על חיקם.
> ישעיהו סה ז: עונתיכם ועונת אבותיכם יחדו אמר יהוה אשר קטרו על ההרים ועל הגבעות חרפוני; ומדתי פעלתם ראשנה על (אל) חיקם.
> ישעיהו סה ח: כה אמר יהוה כאשר ימצא התירוש באשכול ואמר אל תשחיתהו כי ברכה בו כן אעשה למען עבדי לבלתי השחית הכל.
> ישעיהו סה ט: והוצאתי מיעקב זרע ומיהודה יורש הרי; וירשוה בחירי ועבדי ישכנו שמה.
> ישעיהו סה י: והיה השרון לנוה צאן ועמק עכור לרבץ בקר לעמי אשר דרשוני.
> ישעיהו סה יא: ואתם עזבי יהוה השכחים את הר קדשי הערכים לגד שלחן והממלאים למני ממסך.
> ישעיהו סה יב: ומניתי אתכם לחרב וכלכם לטבח תכרעו יען קראתי ולא עניתם דברתי ולא שמעתם; ותעשו הרע בעיני ובאשר לא חפצתי בחרתם.
> ישעיהו סה יג: לכן כה אמר אדני יהוה הנה עבדי יאכלו ואתם תרעבו הנה עבדי ישתו ואתם תצמאו; הנה עבדי ישמחו ואתם תבשו.
> ישעיהו סה יד: הנה עבדי ירנו מטוב לב; ואתם תצעקו מכאב לב ומשבר רוח תילילו.
> ישעיהו סה טו: והנחתם שמכם לשבועה לבחירי והמיתך אדני יהוה; ולעבדיו יקרא שם אחר.
> ישעיהו סה טז: אשר המתברך בארץ יתברך באלהי אמן והנשבע בארץ ישבע באלהי אמן:  כי נשכחו הצרות הראשנות וכי נסתרו מעיני.
> ישעיהו סה יז: כי הנני בורא שמים חדשים וארץ חדשה; ולא תזכרנה הראשנות ולא תעלינה על לב.
> ישעיהו סה יח: כי אם שישו וגילו עדי עד אשר אני בורא:  כי הנני בורא את ירושלם גילה ועמה משוש.
> ישעיהו סה יט: וגלתי בירושלם וששתי בעמי; ולא ישמע בה עוד קול בכי וקול זעקה.
> ישעיהו סה כ: לא יהיה משם עוד עול ימים וזקן אשר לא ימלא את ימיו:  כי הנער בן מאה שנה ימות והחוטא בן מאה שנה יקלל.
> ישעיהו סה כא: ובנו בתים וישבו; ונטעו כרמים ואכלו פרים.
> ישעיהו סה כב: לא יבנו ואחר ישב לא יטעו ואחר יאכל:  כי כימי העץ ימי עמי ומעשה ידיהם יבלו בחירי.
> ישעיהו סה כג: לא ייגעו לריק ולא ילדו לבהלה:  כי זרע ברוכי יהוה המה וצאצאיהם אתם.
> ישעיהו סה כד: והיה טרם יקראו ואני אענה; עוד הם מדברים ואני אשמע.
> ישעיהו סה כה: זאב וטלה ירעו כאחד ואריה כבקר יאכל תבן ונחש עפר לחמו; לא ירעו ולא ישחיתו בכל הר קדשי אמר יהוה.
> ישעיהו סו א: כה אמר יהוה השמים כסאי והארץ הדם רגלי; אי זה בית אשר תבנו לי ואי זה מקום מנוחתי.
> ישעיהו סו ב: ואת כל אלה ידי עשתה ויהיו כל אלה נאם יהוה; ואל זה אביט אל עני ונכה רוח וחרד על דברי.
> ישעיהו סו ג: שוחט השור מכה איש זובח השה ערף כלב מעלה מנחה דם חזיר מזכיר לבנה מברך און גם המה בחרו בדרכיהם ובשקוציהם נפשם חפצה.
> ישעיהו סו ד: גם אני אבחר בתעלליהם ומגורתם אביא להם יען קראתי ואין עונה דברתי ולא שמעו; ויעשו הרע בעיני ובאשר לא חפצתי בחרו.
> ישעיהו סו ה: שמעו דבר יהוה החרדים אל דברו; אמרו אחיכם שנאיכם מנדיכם למען שמי יכבד יהוה ונראה בשמחתכם והם יבשו.
> ישעיהו סו ו: קול שאון מעיר קול מהיכל; קול יהוה משלם גמול לאיביו.
> ישעיהו סו ז: בטרם תחיל ילדה; בטרם יבוא חבל לה והמליטה זכר.
> ישעיהו סו ח: מי שמע כזאת מי ראה כאלה היוחל ארץ ביום אחד אם יולד גוי פעם אחת:  כי חלה גם ילדה ציון את בניה.
> ישעיהו סו ט: האני אשביר ולא אוליד יאמר יהוה; אם אני המוליד ועצרתי אמר אלהיך.
> ישעיהו סו י: שמחו את ירושלם וגילו בה כל אהביה; שישו אתה משוש כל המתאבלים עליה.
> ישעיהו סו יא: למען תינקו ושבעתם משד תנחמיה; למען תמצו והתענגתם מזיז כבודה.
> ישעיהו סו יב: כי כה אמר יהוה הנני נטה אליה כנהר שלום וכנחל שוטף כבוד גוים וינקתם; על צד תנשאו ועל ברכים תשעשעו.
> ישעיהו סו יג: כאיש אשר אמו תנחמנו כן אנכי אנחמכם ובירושלם תנחמו.
> ישעיהו סו יד: וראיתם ושש לבכם ועצמותיכם כדשא תפרחנה; ונודעה יד יהוה את עבדיו וזעם את איביו.
> ישעיהו סו טו: כי הנה יהוה באש יבוא וכסופה מרכבתיו להשיב בחמה אפו וגערתו בלהבי אש.
> ישעיהו סו טז: כי באש יהוה נשפט ובחרבו את כל בשר; ורבו חללי יהוה.
> ישעיהו סו יז: המתקדשים והמטהרים אל הגנות אחר אחד (אחת) בתוך אכלי בשר החזיר והשקץ והעכבר יחדו יספו נאם יהוה.
> ישעיהו סו יח: ואנכי מעשיהם ומחשבתיהם באה לקבץ את כל הגוים והלשנות; ובאו וראו את כבודי.
> ישעיהו סו יט: ושמתי בהם אות ושלחתי מהם פליטים אל הגוים תרשיש פול ולוד משכי קשת תבל ויון:  האיים הרחקים אשר לא שמעו את שמעי ולא ראו את כבודי והגידו את כבודי בגוים.
> ישעיהו סו כ: והביאו את כל אחיכם מכל הגוים מנחה ליהוה בסוסים וברכב ובצבים ובפרדים ובכרכרות על הר קדשי ירושלם אמר יהוה:  כאשר יביאו בני ישראל את המנחה בכלי טהור בית יהוה.
> ישעיהו סו כא: וגם מהם אקח לכהנים ללוים אמר יהוה.
> ישעיהו סו כב: כי כאשר השמים החדשים והארץ החדשה אשר אני עשה עמדים לפני נאם יהוה:  כן יעמד זרעכם ושמכם.
> ישעיהו סו כג: והיה מדי חדש בחדשו ומדי שבת בשבתו; יבוא כל בשר להשתחות לפני אמר יהוה.
> ישעיהו סו כד: ויצאו וראו בפגרי האנשים הפשעים בי:  כי תולעתם לא תמות ואשם לא תכבה והיו דראון לכל בשר. 